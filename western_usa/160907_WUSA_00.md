Date: 2016-09-07
Tags: Western USA

# 00.nap: Repülj oda!

## 0 (0) Bécs - Frankfurt - San Francisco

Nagyon kellett már valami. Tavaly lenyomtuk a lakásfelújítást, és csak egy évvel öregebbek lettek az emlékeink a szabadságról, amikor oda mész és ott alszol, ahol csak akarsz, akár sátorban, akár kocsiban, végül is mindegy. A nyugati part meg ezer éve a fejemben él, kábé azóta, hogy megtudtam, mi az a PCT, és hogy mik vannak rajta, szóval elég kézenfekvő volt egy PCT-zés, most ha csak autóval is. Aztán ki tudja, hátha lesz egyszer egy gyalogos változat...

Ülünk a gépen a rekordhosszú úton, valahol az Északnyugati Átjáró felett, Grönlandot már elhagytuk. Ú, láttuk a felhők lyukaiban a kopár hegyeket, végeláthatatlan gleccsereket, türkiz gleccsertavakat, talán sosem volt ott ember, durva! A nap meg csak nem akar lemenni, és lehet hogy mindjárt végre tüzetesebben is megnézem a Lonely Planeteket, amiket Csabától kaptunk kölcsönbe - nos, ennyire notórius alultervező vagyok. Végül is egyszer már bejött, hogy összeszedtem a kedvenc amcsi bloggereim kedvenc helyeit, meg útközben az összes nemzeti parkot, és sorra meglátogattuk őket. Elmondom azért a tervünket. Indulj el északnak San Francisco-ból, és váltakozz a tengerpart és a Cascade-hegység között - előbbiben a sziklás partszakaszok, utóbbiban a hófödte vulkánok. Időzz el Portland-ben és Seattle-ben, a két hipszterfővárosban, aztán amikor a kanadai határon koppansz, fordulj keletnek és vezess addig, amíg a hegyek majdnem átváltanak préribe. Glacier után meg délnek, Yellowstone és Tetonok, végül Salt Lake City-n keresztül vissza a kiinduláshoz. Ha van idő, lehet pihengélni Lake Tahoe-nál, és ha nagyon van idő (mondjuk Washingtont egészben elmossa az eső) vissza lehet menni Zionba és Bryce Canyonba, amiket viszont négy éve mosott el az eső.

Oké, így gondolkodva megmondom mit fogok most azonnal megnézni még az útikönyvekben: hol vannak szabadon használható természetes forró fürdők, *hot springs*-ek, és hol vannak látogatható kézműves sörfőzdék. A vacsihoz amúgy lehetett kérni Goose IPA-t, kezdetnek jó volt! Forró fürdő a Unitednél sajnos nincs, ahogy ülésbe épített monitor sem - viszont a [repjegy](http://repjegyportal.com) féláron volt, és a megmaradt pénzből elég sok sör és fürdő kijön!

Szeretnénk sokat sátrazni és autóban aludni, így nem tudom, mennyit fogunk frissíteni, de majd igyekszünk. A képeket pedig feltöltés után azonnal látjátok a lenti fotóalbumban! Azért no pressure, oké? Nullhipotézis, hogy jól vagyunk, minden szuper és dől a sunshine, és aztán igyekszünk semmilyen elsőfajú hibát sem elkövetni.
