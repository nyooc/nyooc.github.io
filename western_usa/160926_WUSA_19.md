Date: 2016-09-26
Tags: Western USA

# 19.nap: Felhők? Milyen felhők?

## 4351 (213) Motel 6, Pleasanton, CA

Ma szuperkorán, már fél nyolckor fenn voltunk, hogy aztán tegnapi *diner*ünkben jó hosszan elreggelizgessünk. Miri lenyomott egy újabb *eggs benedict*et, én meg csak nem mehetek el Amerikából egy jó adag áfonyás palacsinta nélkül!

Ilyen tempó mellett persze 10 is volt, mire elfoglaltuk helyünket a Yosemite megfelelő parkolójában, és már indulhatott is a túra. A *Cloud's Rest* csúcsát néztük ki magunknak, egy jó kis huszonkevés kilométeres túrát a felhők pihenőjébe. Mondanom sem kell, felhők még csak hírből sem voltak, gyanús fekete alak előttünk az ösvényen viszont annál inkább. *Hey bear!*, kiabáltam, meg nekiálltunk Malacka és a Tahót énekelni, hátha annyira zavarja őt a kornyikálásunk, hogy inkább lelép. Nos, egy idő után rájöttünk, hogy egy túrázó az, aki fekete hátizsákjával és hajával egészen medve jelleget öltött!

Elrepült az idő, mire felértünk, de nagyon megérte! Mar csak azért is, mert tanúi voltunk egy igazi hamisítatlan amcsi leánykérésnek! Nade amúgy is, a túraleírás szerint olyan a panoráma, hogy akár Alaszkáig is ellátni - no addig azért nem, de jól láttuk a *Half Dome* popsiját rendesen alattunk, és az egész Yosemite völgyet. Meg a magas Sierrát. A hegyek itt tiszta fehér gránitból vannak, helyenként olyan simára csiszolva a gleccser által, mintha géppel polírozták volna. A fák meg olyan ritkásan vannak és hatalmasak és nagyon szép alakjuk van, varázslat! Nem lehet eleget áradozni a Sierráról!

Visszafelé Miri is megenyhült kicsit medvesokkjából, így lazán csevegve mentünk vissza a kocsihoz. A medvebiztos tároló sikeresen megőrizte az otthagyott kajánkat, így összeszedtük azt is, és volt vagy este 6, mire otthagytuk szeretett parkunkat. Kifele menet a hegységből még láttunk egy felfuvalkodott bozóttüzet, és egy leapadt víztározót - helló klímaváltozás, meddig lesz még ilyen szép a Sierra? Aztán húzás San Francisco közelébe, kaja, benzin, vásárlás otthonra (ami azt illeti, egész sok túrakaját sikerült felhalmoznunk a következő évre). A moteltalálás éjjel 11-kor kissé neccesen ment, és a végén túl közel kerültünk az öbölhöz, azaz az ingatlanárak csimbirasszójához, de sikerült becsúsznunk 100 dolcsi alá. Vajon sikerül bepakolnunk mindenünket abba a két bőröndbe?
