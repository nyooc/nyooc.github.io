Date: 2016-09-24
Tags: Western USA

# 17.nap: The Great Salt Lake

## 3762 (498) Santa Fe Motel, Winnemucca, NV

Nem húztunk vekkert és jó későn eszméltünk az autóban. Körbenéztünk, hogy hol is aludtunk: türkizkék tó kopasz hegyekkel körbevéve, amelyek tetejét jól beporcukrozta az éjszaka! Az út fel is vezetett azokba a hegyekbe, és nem volt vicc: öt centi friss hólepel biztos volt, a fenyők fehér kontúrral, de az út szerencsére csak vizes. Így érkeztünk előbb Logan városába reggelizni, majd begurultunk Salt Lake City belvárosába.

A híres templom leginkább olyan, mint egy erődítmény, és nem is ez a nagy cucc: az igazi buli, hogy ennek a mormon elemeket tartalmazó hülye nevű egyháznak (*Jesus Christ of Latter-Day Saints*) egy egész negyede van, szigorú felhőkarcolóval, fogadóépületekkel, mindennel. Nem egy szerénység, na. Legalább három esküvői párba botlottunk, akik vidáman fotózkodtak a parkokban, háttérben a templommal. A belváros ezen kívül irodaépületek meg néhány óriás bevásárlóközpont egyvelege, szóval semmi különleges.

A Nagy-sóstó partján megnyalintottuk a vízbe mártott ujjunkat, aztán nekiindultunk a végtelen autópályának. Stílusosan *Band of Horses*t hallgattunk, miközben vagy 70 kilométernyi nyílegyenest szeltünk át, és a tó másik végénél tettünk egy kis kitérőt a *Bonneville Speedway*-hez. Ez a sóstónak egy kiszáradt része, ahol egy tízmérföldes nyílegyenes pálya a földi sebességrekordok megdöntésére szolgál. Beszarás, de az elmúlt időszak vízözöne miatt ez egész pálya tízcentis víz alatt volt!

Belevetettük magunkat Nevadába, és csak mentünk és mentünk. A sivatagból mindenhol ilyen szigethegységek merednek az ég felé, némelyik magasabb és havas, némelyik csak párszáz méterrel magasabb nálunk. Felhőknek persze nyoma sem volt már, és a lemenő nap előbb jól szembevilágított, majd hihetetlen színeket kreált. Ez az egyetlen tagállam, ahol legális a szerencsejáték, így minden egyes város tömve van kaszinókkal és olcsó motelekkel. Minket leginkább az utóbbi érdekelt, no meg kaja, aztán a fáradtságtól kidőltünk a francba.
