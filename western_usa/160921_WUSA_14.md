Date: 2016-09-21
Tags: Western USA

# Western USA 14: Road trippin' még

## 2802 (351) Motel 6, Bozeman, MT

Reggelre megjött az eső a Sziklás-hegységbe, és némi kivétellel itt is maradt. Mondjuk amikor délután Bozeman főutcáján sétálgattunk, és bár nem esett, de kis híján hátizsákostul elvitt minket a jeges szél. Délelőtt a nemzeti parkot elhagyva egy hegytetőn meg hóba váltottak a dolgok, jó kis időjárás van errefelé, na. Különben autózni nem volt gond, a melegből kifejezetten jó bámulni a vízcseppeket a szélvédőn. Az igazi baj, hogy holnapra *és* holnaputánra is oltári mennyiségű esőt mondanak, tehát Yellowstone megtekintése esőben lesz és punktum, még csak várakozásos cselt sem tudunk bevetni.

Az autózáson kívül néhány izgalmas dolog azért történt ma. Az első, hogy a prérin a csilliómérföldes városközti távolságokkal alig bírtunk reggelizőhelyet találni. De aztán amikor találtunk, akkor egy tökjó kis hangulatos kávézót sikerült Choteau belfalujában, igaz ez már majd dél volt. Óriásszendvicseink kivégzése után valahogy nem fordultunk vissza tankolni a már látott benzinkúthoz, kifele meg pont nem volt kút, na bumm. A következő faluban volt kút, de nem volt pénztár, és a kártyám nem tetszett az automatának. Nemsokára elérjük az *interstate*-et, aztán majd lesz. Na persze, elértük az autópályát, de nem volt semmi, csak a füves-fenyveses hegyek. A benzines jelző már régesrég világított, a benzinmutató már egy ideje konkrétan a nullán állt. Percenként imádkoztunk és a 80-as autópályán 60-nal mentünk, a lejtőkön nulla gázzal (mellesleg Montana országúton 70, autópályán 80 *mph*t enged, amivel gyorsabb Európánál). És amikor már minden reményünk szertefoszlott, és azt tervezgettük, ebből hogyan mászunk ki, hirtelen beértünk Helena külvárosába és megpillantottunk egy dínós Sinclair kutat. Ember nem örült így benzinnek! Tanulság: ha ennek a hülye Jeepnek a kicsi tankja eléri a felet, tele kell rakni az első adandó alkalommal!

Ezután már Bozeman következett, amiről azt a tippet kaptam, hogy túrázós hippiváros, akárcsak Boulder, Coloradóban négy évvel ezelőtt. Na annyira azért nem, de kellemesen el lehet benne sétálgatni. Elvoltunk a túrakaja-vásárlással is, szóval jól megéheztünk. Végül aztán sikerült egy szuper barbeque helyre beülni, és még sörözhettem is! Mindketten lassú tűzön füstölt oldalast ettünk, olyan rózsaszín belsejű hússal, végre valami igazi étel, amit rendesen tudnak a jenkik!