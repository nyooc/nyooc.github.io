Date: 2016-09-17
Tags: Western USA

# 10.nap: Seattle, te szeles

## 1742 (124) Motel 6, Everett, WA

És akkor hajnalban megnyíltak az ég csatornái és elkezdett kíméletlenül ömleni. Miután felhúztuk az autó ablakait, és meggyőztük egymást, hogy így sem fogunk megfulladni, igazából tök jó volt a kopogás alatt aludni. Reggel pedig úgy pakoltunk össze és alakítottuk vissza a kocsit, hogy végig ki sem szálltunk - na ez a valami!

A nemzeti parkból kiérkezve csaptunk egy villásreggelit egy étteremben, amit a semmi közepén találtunk, majd megkezdtük dugókkal tarkított bevezetésünket Seattle-be. Az óriás forgalmat leszámítva nagyon egyszerű amcsi városok központjába bemenni, csak jókor lemész az autópályáról és már ott is vagy. És mikor van jókor? Amikor a legmagasabb felhőkarcolókhoz a legközelebb vagy. Képzeljetek csak el egy kijáratot az M1-esről a Parlamentnél!

Én már csak ilyen vagyok, a városokat mindig a lehúzással kezdem. Szóval, Seattle-i csalódás #1: a Pike Place Market egy ócska turistalehúzó. Magamtól persze eszembe sem jutott volna odamenni, de ez a hely a *Lonely Planet* könyv toplistájának első helyezettje. Gáááz. És hogy milyen a hely? Fővám téri csarnok, ahol a halas standoknál az eladók énekelve dobálják egymásnak a tízkilós tonhalakat, a turistahad meg vadul fotóz. Ezen kívül van még turistashop, giccs, és még egy kis giccs. Menekülni!

Na, viszont a második sokkal érdekesebb. Seattle-i csalódás #2: a *Space Needle* kicsi! Biztos láttátok már fotón, ahogy ez a jópofa kilátótorony a város fölé magasodik! Hatalmas kamu! A torony teljesen máshol van, mint a felhőkarcoló-tömörület, és okos szögből nagyobbnak lehet fotózni. Amúgy vagy feleakkora, mint a legmagasabb felhőkarcoló, de tény, hogy lapos részen fekszik, míg a felhőkarcolók egy magaslaton. Befelé vezetés közben kerestem a toronyházak rengetegében a szememmel, és amikor megláttam, majdnem nekimentem az előttem lévőnek. Na de most Seattle-beliek, tényleg, kit vertek ti át?

Mire leparkoltunk, elállt az eső, viszont rákezdett a szél. Nem kicsit: a tengerre merőleges utcákon nem igazán lehetett közlekedni. Óriásit nevettünk, amikor az egyik utcán széltől kifordult esernyő óriásszobra fogadott minket! A belváros amúgy jóval kozmopolitább, mint Portland, hunyorítva már-már New York. Itt is láttunk sörfőzdét, desingboltot, és az utcákon mindenhol fák vannak. Viszont valami komolyabb hellyé varázsolta: a több toronyház? Az emberek?

Kisétáltunk az *Űrtű*höz, tetszik amúgy, na, nem bántom többet. Nem mentünk fel, mert a kilátás valószínűleg kevés lett volna, a pénz meg biztosan sok volt. Helyette viszont betévedtünk egy óriás pavilonba, ahol jót ettünk, aztán pedig egy szuper múzeumba. Az *EMP*, azaz *Experience Music Project* egy ilyen modern dolog, mindenféle érdekes kiállítás van benne - és az amcsik kiállításban elég jók! Na lássuk sorra: a Nirvana-kiállítás alap ugyebár, tele olyan szent dolgokkal, mint Cobain gitárjai és kardigánjai, vagy a Nevermind borítójának eredeti, braimstormingos változata (*Kurt, ha zavar a gyerek pöcse, leszedhetjük*). Aztán egy gitártörténeti kiállítás, egy mini Hendrix kiállítás, egy hordható művészet (hülye ruhaköltemények) kiállítás, és egy indie videójátékok kiállítás. Azt kell mondjam, eszméletlen jó volt!

Hát ezt láttuk Seattle-ből. Tovalibbentünk az 5-ös *Interstate*n, és már Everettben készülünk a holnapi Boeinges látogatásra (alszunk). Izgiri!
