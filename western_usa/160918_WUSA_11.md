Date: 2016-09-18
Tags: Western USA

# Western USA 11: Billents balra, billents jobbra!

## 1971 (229) Coulee Playland, Electric City, WA

Reggel rutinosan 11-re foglaltuk csak a jegyünket, így nyugodtan meg tudtunk reggelizni. Az *IHOP*-ot próbáltuk ki, ami egy ilyen diner lánc, talán kicsit ellentmondásosan - hiszen a *diner* az ilyen egyedi, de mégis brandet csinálnak belőle, mint mindenből ideát. Mindenesetre vasárnap reggel tömve volt, zabálták a népek a tojást, bacont, palacsintát, úgyhogy mi sem tehettünk mást. Aztán még bezsúfoltunk egy gyors bevásárlást az előttünk álló útra: narancslé, sajt, almaszósz, *Clif Bar*ok és *Lärabar*ok töménytelen mennyisége, nehogy valaki éhes merjen lenni.

Aztán jött Paine Field. A reptéren mindenféle felfestésű gép sorakozik, amelyek korábban gurultak ki a behemót gyárcsarnokból, és viszik őket tesztkörökre vagy éppen végleg. A vezetés bevisz a csarnokba, és felülről lehet csodálni a test és szárnydarabokat, amelyek végül 747-essé meg *dreamliner*ré állnak össze. Óriási! A látogatóközpontban van egy kisebb kiállítás, de nem is ez az érdekes, hanem a futópálya, ahol fülsiketítő zajjal indul egy szaúdi *triple 7*, és amikor felszáll, billent egyet balra, meg jobbra, mielőtt végleg eltűnik. És hogy ez mit jelent? Hát azt, hogy köszi az új gépet, srácok, szevasztok!

Kettő felé közelített, amikor mi is kigurultunk Everettből. Először is át kellett kelni az előttünk tornyosuló Cascade-hegységen, aminek a csúcspontját a Stevens-hágó jelzi. Megálltunk kicsit, a parkoló tele emberekkel, mindenki a montiját rakosgatja. Kiderült, a télen síterep nyáron átalakul downhill parkká, ami láthatóan iszonyat népszerű. Bérelni is lehet, sisakkal védőkkel együtt - hú de csúsztam volna egyet! A hegyoldal eldugott szegletéből pedig érkeznek a PCT túrázók, és a hely úgy látszik postát is fogad, mert az egyik sarokban *Hold for PCT hiker* csomagok fala tornyosul. Közel vannak már a célhoz, a kanadai határ nem több 8-10 napnál.

Ahogy gurulunk lefele a hágóból, hihetetlen átalakulást látunk: még ki sem értünk a hegységből, a meredek hegyek csupaszok lesznek, kiégett fűvel, fenyő csak ritkán. Aztán leérünk a Columbia folyóhoz, és már minden teljesen sivatagos. Hát persze, hiszen a hegyek megállítják a felhőket, hát ezért ilyen kék az ég! A folyó itt is nagy, és itt is mély kanyonban tekereg. Kijövünk a kanyonból, és lassan hullámzó ugaros fennsíkon megyünk, ami pártíz mérföld után újabb brutális kanyonokat rejt. Durva ez az Amerika, itt ez csak olyan futottak még attrakciónak számít! Aztán elérjük a *Grand Coulée* gátat, ami megintcsak hatalmas, és ekkor már sötétedik.

Az étteremben rájövünk, hogy megérkeztünk olcsóországba, és remélhetőleg Californiáig marad is ilyen az árszínvonal. Kirendeljük a steakeket, persze én nem ihatok sört, mert még nem is tudjuk, hol alszunk. Pár perccel az étteremtől elhajtás után viszont már igen: a tóparton egy magánkemping, és itt is becsület a kassza. Jóéjt!