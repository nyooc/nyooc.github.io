Date: 2016-09-13
Tags: Western USA

# 06.nap: Portland Schmortland

## 1253 (205) Eastside Lodge, Portland, OR

Kézfagyva pakoltunk el reggel jó korán, hogy aztán egy bő órát reggelizzünk kényelmesen az első helyen, ami szembejön - történetesen egy Taco Bell volt az. Már csak azért sem siettünk, mert kárpótolni kellett magunkat a tegnap este kimaradt vacsiért - Dunes Cityben szerettünk volna enni közvetlenül a kinézett kemping előtt, de mint kiderült, Dunes City nagyjából öt házból áll az erdő mélyén.

Heceta Head világítótornya aztán hozta a reményeinket, és szerencsénkre egy szuper vezetést is elkaptunk. Pechünkre meg valami hajszálrepedést találtak a torony falában, így lett ürügy rá, hogy megtiltsák a felmenetelt a világítótesthez - ezt úgy lehetett amúgy legálisan kicselezni, hogy a közeli ösvényen a  torony magasságáig másztunk, így mégiscsak halálosan szemen tudtuk lőni magunkat az első osztályú Fresnel-lencsével.

Az oregoni part északi része aztán ellaposodott, képletesen és szó szerint is. Felküzdöttük magunkat Tillamook városáig, ahol messze földön híres sajtgyár van, és meg is lehet tekinteni a gyártást, amire mi borzasztóan kíváncsiak voltunk (ki érti beteges *roadside attraction* vonzódásunkat?). Az árazásuk igencsak sajátos: az üzem megtekintése ingyen van az emeleti ablakokból, aztán ingyen sajtot kóstoltatnak, végül bevezetnek az óriás sajtboltba, ahol ember legyen a talpán, aki nem költ el egy fityinget sem. Aki pedig csak nevet mindezen, de nem ad ki pénzt, azt megsorozzák a legdurvább támadással: fagyivásár! Mi már az első pontot feladtuk és mivel sajtkészletünk tegnap este végleg elfogyott (vacsi helyett ugye), két csomag sajtcsíkkal estünk bele mit sem sejtve a fagyicsapdába. Itt aztán megdöntöttük a kis adag fagyi rekordját: szerintem valahol 5-10 közötti otthoni gombóc jönne ki abból, amit fejenként kaptunk! Ezek egyszerűen nem normálisak (és estig nincs evés)!

Végül eljött az idő Portlandre. Gyorsan lelövöm: egekbe srófolt várakozásaim elcsámborgott SpaceX rakétaként értek földet és katasztrófálisat csalódtam. Egyelőre próbálom magamban keresni a hibát, és abba kapaszkodok, hogy amit a *Burnside Brewing Co*nál ittunk, az valami fantasztikus volt, és üzenem az összes magyar kis sörfőzdének, hogy évtizedeket kell még tanulniuk. Én *Oatmeal Pale Ale*t toltam, életem legjobban csúszó *APÁ*ját, Miri egy *Sweet Heet* nevű búzát, komlóval és rengeteg gyömbérrel. Hihetetlen volt mindkettő, és végre Budapest jobb helyeivel összemérhető minőségű kaját ettünk. És az egész hely szuper volt. De kábé ez az egy.

Merthogy Portland tele van kocsikkal, amúgy feltűnően sok a bringás, de csak USA viszonylatban (Budapest mellett elbújhat). Merthogy eszméletlen sok a csöves. De nagyon. Néha az összes körülötted lévő ember fele. Durva. Merthogy nagyon sok az autó, nincs emberi tér, csak járdák a sok sáv tövében (mint mondjuk New Yorkban). Merthogy hiába vannak hipszter helyek, nagy részük olyan, hogy oda nincs kedvem betenni a lábam, például az általam is ismert *Tugboat Brewing* - kolesztársaim kedvence anno, az Izsáki Borozó jut eszembe - hát nem egy bók. Persze biztos el vagyunk kényeztetve odaát. A *Burnside* az egyetlen volt, ahol értelmezhető szabadtéri asztalok voltak.

Na jó, rinyálás egyelőre befejezve. Holnap hátha alakulunk pozitív irányba. De Mirit idézve, már előjött a palackból az a négy éve is tapasztalt érzés, hogy innen húzni kell, el az elidegenedett városból, vissza a nemzeti parkok és a természet barátságosságába.
