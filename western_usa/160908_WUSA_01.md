Date: 2016-09-08
Tags: Western USA

# 01.nap: Autózz északnak!

## 263 (263) North Summit Lake Campground, Lassen Nemzeti Park, CA

Bár leszállás után egész gyorsan odaértünk a motelunkba az egyórás *immigration* várakozás után, hiába húztunk azonnal aludni, az éjszaka felét ébren töltöttük. Otthon éppen ebédelnénk, mondta a biológiai óránk és nem tágított. Délután meg persze kókadoztunk a kocsiban, hiszen pesti énünk már aludt olyankor. Rohadék jetlag!

Reggel töksimán visszabuszoztunk a reptérre és az autóbérlés is meglepően jól ment. Egyszerűen csak odaküldtek a garázsban az SUV-khoz, hogy válasszunk magunknak - a meglepődés után persze hosszasan határozatlankodtunk, hogy melyik legyen. Végül egy szürke kocka Jeep tetszett meg, ami azóta vissza is igazolta várakozásainkat: nem is eszik túl sokat (hevenyészett számításaim szerint 8 alatt), és aludni is tökjó benne - itt fekszünk hátul és mindenki elfér, mondjuk a bőröndök a macitárolóban kaptak helyet.

Hosszú volt az út Lassenbe, és a nagy része forró és lapos síkságon ment. Még Berkeley-ben előre kinéztem egy helyet, ahol Target (hipermarket) és REI (túrabolt) is van, itt feltöltekeztünk, aztán hajrá autópálya. Mielőtt feljöttünk a hegyekbe, nyomtunk egy Jack In The Box gyorskaját, vacsizni meg már csak sajátot idefent. Mire a park bejáratához értünk, már bezártak a fogadóépületek és becsületkasszával kellett befizetni a huszast - mi persze éves bérletet akarunk venni, így belógtunk, majd kifele veszünk holnap.

Minden csodaszép! Láttunk bugyogós kénes forrást, elvarázsolt fenyőerdőt, rég eltűnt vulkánnyomot, és egy nagyon is valódi vulkánt, amit holnap megpróbálunk megmászni. A park egyik kempingjében vagyunk, és minden nagyon rendezett, itt is becsületkassza van, de a változatosság kedvéért ezt kifizettük! Holnap Lassen csúcstámadás!
