Date: 2016-09-16
Tags: Western USA

# Western USA 09: Vulkántúra (de nem a börzsönyi)

## 1618 (226) Cougar Rock Campground, Mt Rainier National Park, WA

Reggel felpattantunk és lementünk a hegyről a folyóhoz, megnézni, mit tud itt a McDonalds reggelire. Válasz: keveset és rosszat, a kávé pedig kivételesen pocsék volt. Viszont lehet fogat mosni a vécén, és tűrhető a wifi, szóval mégiscsak sokáig maradtunk.

Ha mind a *St Helens*t, mind a *Rainier*t meg akarjuk nézni egy napon, akkor csak a csoda segíthet, mivel autópályán iszonyat mennyiséget kell ezekhez lenyomni. A csoda viszont egy halovány szürke vonal képében jelentkezett az autós térképünkön: ha megpróbáljuk, hegyi utakon elérhetjük mindkettőt! Először átkeltünk a Columbia folyón, mégpedig az *Istenek Hídjá*n, majd egy kisváros táblázatlan utcáján nekiindtunk a hegynek. Az út nem fogyott el, csak ment és emelkedett, és amikor fél óra múlva az első kereszteződésnél megláttuk a nyilas táblát a Szent Helénával, már tudtuk, hogy nyert ügyünk van. Üdv az erdészeti aszfaltutak varázslatos világában! Legalább 200 kilométert mentünk ilyeneken, szinte végig szerpentinezve, türelem és hányószacskó amúgy nem árt!

A *St Helens*nek így nem a koca, hanem egy másik, hátsó kilátójába jutottunk, ahol alig lézengett valaki. Hihetetlen ez a hegy, az oldalát az 1980-as kitörés egyszerűen lerobbantotta a francba, adott irányba kilométereken át hiányoznak a fák. 400 méter jött le a tetejéről, a mellette lévő tavacska 100 méterrel feljebb került (feltöltődött törmelékkel), és azóta is tele van fatörzsekkel. A parkolóból 438 lépcsőfok vezet fel a közeli hegytetőre (Miri számolta), és onnét szuperül látszott mindez, meg az előző vulkán (Hood), a szomszédos vulkán (Adams), és a következő (Rainier). El is indultunk az utóbbihoz.

Azt tudni kell, hogy a Cascade-hegység Washington államban már nem viccel: nagyon meredek hegyek törnek az égbe, a csúcsok hegyesek, a völgyek mélyek. És 50 mérföldenként kiemelkedik mindebből egy extramagas, gleccseres-havas csoda. A Rainier mind közül a legmagasabb, és van abban valami, amikor először meglátod közelebbről. Az oldalán kékesen világítanak a gleccserek, és az egész olyan, mintha odafestették volna az erdő mögé. Aztán amikor egy hegymászócsapat törött lábú tagot hoz le, akkor már nagyon is valódi. Sajna kimaradt egy mondjuk elég nehéz túra, ami felmegy a gleccserek aljához, de nem volt rá idő, a látogatóközpont étterme is még épphogy kiszolgált bennünket egy-egy pizzaszelettel.

Benéztünk az itteni arisztokrata szállóba, és teljesen ledöbbentünk: a lobbi hatalmas díszes faszerkezet, óriás kandalló, sok-sok kényelmes fotel, az arisztokraták üldögélnek egy-egy whiskeyvel, a pincérek sürögnek-forognak, a zongorista zenéje lágyan beborít mindent. Történetesen az összes vendég fehér és az összes szolga fekete. Ezt nevezem! Úgy döntöttünk, meg sem kérdezzük a szobaárat, jöttünk le inkább egyenesen a kempingünkbe. Itt mindenki egyenlő, és reggelre mindenkit egyenlően mos el az eső, hehe.