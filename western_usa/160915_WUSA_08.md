Date: 2016-09-15
Tags: Western USA

# Western USA 08: Alagút a vízesés mögött

## 1392 (139) Nottingham Campground, OR

A mai nap nagy részét egyetlen huszonkevés kilométeres túrával töltöttük, amit már jóelőre kiterveltem. Ha így folytatjuk, teljesen elszokok a vezetéstől.

A Portlanden átfolyó *Willamette* épphogy kifolyik a városból, máris eltűnik a hatalmas *Columbia* folyamban, amely a Washingtonnal közös határt is alkotja. Egy része pedig olyan dunakanyaros, már abban az értelemben, hogy magas, meredek hegyek veszik körbe, és népszerű turistacélpont. Amúgy a mi folyónkkal ellentétben ezen a részen kifejezetten szögegyenes. Na és ahogy nekünk is van Rám-szakadékunk, a Columbiának is vannak oldalsó patakjai, amelyek mindenféle hajmeresztő dolgokat csinálnak. A *Multnomah Falls* például jó magasról hull alá két lépcsőben, a kettő közötti részen pedig igazán romantikus hidacskán lehet átkelni. Mivel ez az egész az út (és vasút) mellett található, dugig van kocaturistákkal (és brutális dudaszóval el-elzakatol egy-egy tehervonat). Találkoztunk például a *Miss Rodeo* verseny agyonsminkelt döntőseivel, és egy nagy csapat öltönyös japánnal is. Már csak az hiányzott, hogy a cowgörlökkel nekiálljanak Gangnam Style-t járni.

Szóval mi odébbmentünk pár kilométerrel, és egy eldugott túraparkolóból, *trailhead*ből álltunk neki kis túránknak. Egy patak mentén haladtunk fölfelé, és az volt a téma, hogy a patak mindenféléket csinál alattunk. Kis vízesés, nagy vízesés, kanyonba szűkülés. Mi meg sokszor olyan meredek hegyoldalban mentünk felette, hogy láncok kellettek, meg hidacskák. Nagyon hosszan mentünk, a kocatúrázók kikoptak mellőlünk, aztán beértünk egy *wilderness* területre, ahova engedélyt is kellett váltani. Végül elértünk a híres-nevezetes *Tunnel Falls*-t, ami pontosan azt takarja, amit gondoltok. Az alagút annyira közel kezdődik és végződik a vízeséshez, hogy teljesen összevizez, és a hajmeresztő ösvény végig a függőleges sziklafal bevágásában halad. Szóval nagyon szuper. Levezetésként már csak vissza kell mászni a kocsihoz.

A túra után még megnéztük a hidat *Cascade Locks*nál, amin a PCT megy át Washingtonba, de mi még maradtunk ideát, hogy feljöjjünk a kolosszális Mount Hood-hoz. A naplemente utáni percekben, óriásholddal és fantasztikus kilátással értünk a *Timberline Lodge*hoz, ami egy ilyen historikus arisztokrata szállás fent a hegyoldalban, a saját kis síterepével. Nagyon híres amúgy az Államokban. Viszont emlékeztek még a kiakadásomra az Apalacson a 125 dolláros emeletes ágyakon? Na ez dettó. Körbenéztünk, fotó és tipli.

Lejjebb vagyunk egy kempingben, nincs folyó víz sem, de jót fogunk aludni a telihold világította erdő mélyén. Az Északnyugat holnapután bekapja az esőt, úgyhogy egy napunk van megnézni a St Helenst és a Rainiert. Seattleben pedig reméljük sok az árkád.