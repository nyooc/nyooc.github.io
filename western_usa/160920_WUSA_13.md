Date: 2016-09-20
Tags: Western USA

# 13.nap: Glacier = Dolomitok

## 2451 (107) Many Glacier Campground, MT

Kis egyszerűsítéssel: mindkettőben mély gleccservölgyek, meredek és óriás sziklafalak, a felgyűrt kőzet miatt *csíkos* hegyek, morénalejtők, szakadék mentén haladó ösvények. Ami nincs a Dolomitokban, az a diverzitás: itt kevert erdő van örökzöldekkel és aranysárgán őszülő *aspen* fákkal, pirosló bokrokkal, és annyiféle állattal, amennyit legfeljebb Olaszország állatkertjeiben lehet látni. Egy nap leforgása alatt láttunk jávorszarvast (egész közelről), kőszáli kecskéket (nagyon közelről) és *ptarmigan*t (karnyújtásnyira, amúgy mi az magyarul?). Ja és nuku civilizáció: ki kellett menni vacsizni a parkból, hogy aztán már az este leszálltával visszajöjjünk kempingezni. És mi *van* a Dolomitokban? Király ferráták, úgyhogy 1-1...

A nap nagy része azzal telt, hogy próbáltam Mirit nyugtatni, valahányszor egy macis veszély táblát láttunk (jó sokszor). Rendesen ráparáztatnak, kell *bearspray* meg minden, mondjuk mi egy nagyon közkedvelt és erdőhatár feletti ösvényt néztünk ki, ahol én semmiféle veszélyt nem gondolok. Jó lett volna lineárisan megcsinálni, de ahhoz kellett volna a parkon át ingyen közlekedő busz, amit pár napja leállítottak a szezon végén. Így némi sikertelen stoppolási próbálkozás után feladtuk, a kocsival átmentünk a célból a rajtba és oda-visszáztunk nagyjából a feléig. Gyönyörű napsütés, jó hideg, kevés szint, folyamatos kilátás, ilyen volt ma a *Highline Trail*.

A kajával nem volt ilyen szerencsénk. Reggel megkóstoltuk a motel melletti helyen agyonhirdetett *huckleberry pie*t, émelyítő cucc, kiló áfonylekvár hajszálvékony tésztába csomagolva. Este a keleti oldalon szenvedtünk, elég obskúrus rész, szétrohadt kátyús utak, a települések leépülve. Aztán találtunk egy szétesett helyet, ahol végül rendesen szar hamburgert ettünk. A *Zing* még mindig egész Amerikát leveri a francba. Ezt az elcseszett kajakultúrát!
