Date: 2016-09-14
Tags: Western USA

# 07.nap: P mint pálfordulás

## 1253 (0) Eastside Lodge, Portland, OR

Hát ezt a várost totálisan félreértettük. Mindez a *Deschutes Brewery* fájdalmasan jól kinéző kocsmája előtt tört rám, amikor még két óra volt hátra a hotelnél kialkudott időből, ameddig ott parkolhattunk. A komló már szinte csiklandozta a nyelvemet, amikor úgy döntöttünk, visszasétálunk, és próbálunk hosszabbítani egy napot (tegnapra amúgy jóelőre foglaltunk, megkutatva az olcsóbb és jó helyen lévő szállásokat). Egy óra múlva már boldogan kortyolgattuk a hatos sörkóstolót és haraptuk hozzá a korcsolyát.

Hogy mi változott tegnaphoz képest? Igazából nem sok. Való igaz, tegnap szerencsétlen helyen kezdtünk sétálni, és szerencsétlen időben, ugyanis este nyolckor itt már kevesen vannak kint az utcán (csak részleges ötleteim vannak rá amúgy, hogy miért). Ezen kívül minden amit leírtam, az továbbra is áll; a titok az elvárásoknál lapul. Nem európai típusú várost kell ugyanis akarni, hanem el kell fogadni az amerikai kereteket, úgymint sok autó, város közepén átmenő autópálya, nincs történelmi belváros, nagy és embertelen terek, nincs sétálóutca, és hasonlók. Ezeken a kereteken belül viszont Portland az elérhető legtöbbet adja: rengeteg fa és zöld rész, egész jó tisztaság, jól sétálható járdák, tömegközlekedés, észrevehető mennyiségű bringás, relatíve kis forgalom a belvárosi utcákon. És persze a plusz, a hipszterek és a hülye hipszter helyeik, fájdalmasan jó cuccokkal és enni-innivalóval.

A reggelinket például a *Stumptown Coffee*nál toltuk, a kávét az Espresso Embassy is megirigyelné, a méteres hangszórókból bakeliten jött a Black Sabbath, a falakon király op-art festmények, és úgy egyáltalán, a design minden négyzetcentin rendben volt. És ilyen helyből van ezer.

Az aktuális őrületet jelenleg úgy tűnik, a *Voodoo Doughnuts* jelenti: egy rózsaszín hely hangos death metállal és hosszú hajú fiúkkal, extra méretű és kinézetű fánkokkal. Kiálltuk a sort és annyit kaptunk, hogy két napra megvan a reggelink és a vacsi utáni desszert is.

És még egy csomó hely. Rengeteg design bolt, rengeteg outdoor bolt, rengeteg sörfőzde, ja és életem legnagyobb könyváruháza. Elmentünk a *Patagoniá*ba, mert kinéztem egy felsőt, de végül nem tetszett, aztán tökvéletlenül rátaláltunk a *Montbell*re, ahol végül vásároltunk némi outdoor cuccot. Ettünk egy kicsit napközben a *Little Big Burger*ben fent a *Nob Hill*-en - képzeljetek el egy Rózsadombot a Bulinegyeddel keresztezve. Aztán miután visszatértünk a hotelbe, vacsira ismételtünk egyet a közeli *Burnside Brewery*-ben, és megint nem csalódtunk. Mondjuk steaket enni egy jó pale ale társaságában - kevés finomabb dolog van ennél.

Holnap azért már elérjük a szökési sebességet a szakállasok fenntartható, gluténmentes és vegán szent városából.
