Date: 2016-09-25
Tags: Western USA

# Western USA 18: Tahoe & Bodie

## 4138 (376) Lee Vining Motel, Lee Vining, CA

Sok autózás volt ebben a napban is, tán mert tegnap a tervek ellenére nem vezettünk bele az éjszakába, hanem beadtuk a derekunkat a sörnek és a barbequenak. Így aztán dél lett, mire a Tahoe-tó körül kocsikáztunk, és megállapítottuk, hogy itt bizony magán-nyaralók vannak saját partszakaszokkal, lehet ki sem tudunk menni a vízhez. Végül is ki tudtunk egy szabad részen, a kövecses parton néztük a gyönyörű mélykék vizet és a gránithegyeket szemben. Ugyanitt volt egy tanösvény is a tóba ömlő patak mentén, ami éppen hemzsegett a peterakó és meghalni készülő lazacoktól. Az utacska bement egy kis pinceszerű épületbe is, ahol üvegfal mögül is lehetett tanulmányozni a halakat a patak alján - újabb zseniális húzás az amcsi múzeumtudománytól!

*South Lake Tahoe* egy szerethető kisváros inkább az erdő mélyén mint a tó partján, és ahogy átlépjük az államhatárt vissza Nevadába, az egész átmegy csillivilli üvegpalotákba - jaj ne, kaszinók! Vajon ez az állam csak a szerencsejátékról szól? - morfondíroztunk, ahogy elhagytuk a jenki Siófokot. Menjünk inkább vissza Californiába.

A Sierra Nevada keleti, hirtelen leszakadó oldalán vezettünk délnek, a Mono-tó felé, és itt összefonódtunk nászutas önmagunkkal. Négy éve viszont nem tudtuk, hogy a tó közelében mit hagyunk ki: egy igazi szellemvárost az aranyláz idejéből! *Bodie* városáért jól meg kell szenvedni, 10 őrülten kanyargós mérföld és még 3 poros földút, de egészen megéri. Miután az 1880-as években aranyat találtak, a város hatalmasra nőtt, aztán persze összeomlott, meg egy része le is égett, de 1942-ig laktak itt. A száraz levegő meg konzerválta az egészet, most védett terület belépővel meg parkőrökkel. Van valami egészen izgalmas abban, ahogy a megrozzant épületek állnak a sivatag közepén, ha erre jártok, ki ne hagyjátok!

Holnap túrázni fogunk a kedvenc hegységemben a világon. Aztán hazamegyünk!