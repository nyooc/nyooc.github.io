Date: 2016-09-22
Tags: Western USA

# 15.nap: Yellowstone, te büdös!

## 2976 (174) Ho-Hum Motel, West Yellowstone, MT

A motelben nagyon béna reggeli volt, és inkább nem ettünk majdnem semmit. Rájöttem, hogy ebben az országban egyszerűen nem lehet zsírt bevinni a szervezetbe: fehérjét eszel amennyit eszel, a maradék kalória meg szénhidrát. Ez van bébi! Undorodok mindentől, ami édes!

Még jó másfél-két óra volt a park bejáratáig. Sok volt a felhő, de inkább összevissza játszottak a nappal, mintsem összefüggő takarót alkossanak; és a legfontosabb, nem esett! A Yellowstone parknak több érdekes tulajdonsága is van: egyrészt mérhetetlenül nagy, két szomszédos érdekes pont között 20-40 mérföld is van. Másrészt pedig ez az igazi kocaparadicsom, buszok szállítják a kínai turisták tömegeit. A kínai turista tartozéka manapság általában két tükörreflexes meg egy méteres állvány, és nyugati standardok szerint iszonyú bunkó. Amúgy az amerikaiak a mi szemünkkel nagyon udvariasak és előzékenyek, képzelhetitek, hogy kirívnak közülük a keletiek.

Na szóval az egyik főattrakció, a Yellowstone-folyó vízesése és csodálatos kanyonja gyorsan megfeküdte a gyomrunkat a fenti okok miatt, úgyhogy siettünk a gejzírek világába. Gejzírmezőkből viszont nagyon sok van, és egész hosszú túrákat lehet közöttük tenni. Rögtön az első mező szuperérdekes volt, bugyogó lyukak, ilyen-olyan gyakorisággal kitörő vízoszlopok, színes medencék. A kifehéredett talaj felett cuki fapallón lehet sétálgatni, és rohangászni a szélfútta gőzfelhők elől, amik ha kénes szagukkal beterítenek, rögtön a Lukács fürdőben érzed magad. Pont mire befejeztük, megjött a vihar, amit kivártunk a kocsiban, majd még egy kisebb mező, és este is lett. Így esett, hogy a két igazán híres attrakciónak még csak a közelébe sem értünk!

Viszont újra elkezdett esni, és elkezdtünk kempinget keresni, de a parkbéli közeliek mind tele voltak. Így aztán kijöttünk a nyugati bejárathoz, ahol egy brutális szuvenír- és motelváros van, és óriás szerencsével sikerült egy olcsó motelt találni. Azóta is esik, és a szobánk előtt már jó tíz centi víz áll. Holnap csak azért is visszamegyünk a *Grand Prismatic Spring*ért!
