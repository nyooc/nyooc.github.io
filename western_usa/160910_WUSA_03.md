Date: 2016-09-10
Tags: Western USA

# 03.nap: Crater Lake mindenhonnan

## 668 (282) Valley of the Rogue State Park, OR

A PCT-sek szokták írni, hogy Mt Shasta egy hippiváros, de tegnap valahogy túl fáradtak voltunk ahhoz, hogy ilyesmire figyeljünk. Hát ma nem: reggel betévedtünk egy afféle városi élelmiszerüzletbe, ahol kaját is felszolgálnak, hogy megreggelizzünk. Meg kellett várnunk, hogy kinyisson, így mi voltunk az elsők, de választani sajnos nem volt könnyű: a szokásos *bacon - hash brown - pancake* háromszög helyett guacamole, tabbouleh és carrot cake voltak, és hát ki a franc akar ilyeneket reggelire. Persze az egész üzlet csak egészséges, gmo-mentes, fairtrade, organikus kaját tartott a polcokon is, az eladó csajon pedig kötött sapka volt, de még mindig nem tűnt fel semmi. Leültünk egy szelet répatortával és capuccinoval, és elkezdtünk nyammogni, amikor kinyílik az ajtó és bejön rajta egy fazon, pokrócot viselve. Aztán egy beretsapkás copfos srác buggyos nadrágban. Aztán egy nagyhangú faszi, aki elmagyarázza az előző kettőnek, hogy az anyagi élet milyen gáz, és hogy ő be nem száll az iPhone-versenybe (ekkor jöttem rá, hogy 2016-ban ez eszméletlen klisés duma), és akkor ráeszméltünk: hippik! Ááá, meneküljünk!

Gyorsan otthagytuk a várost, ahol a rendőrség épületén kézműves *Police* felirat van, hogy aztán a szomszédos *Weed* városában (weed, értitek) rádöbbenjünk, hogy a motel 60-ba kerül, a benzin olcsó és a sarkon Taco Bell és Burger King között lehet választani. Némi sosem-adok-százat-egy-motelért típusú dühöngés után megnyugodtunk, hogy az élet visszatért a rendes kerékvágásba és tovalibbentünk Oregon felé. A távolból azért visszanéztünk egy-két Shasta panorámáért, aztán annyi.

A Crater Lake amolyan klasszikus nemzeti park: mész az úton, kétpercenként van valami kilátópont, amiért leparkolsz, kiszállsz, fotózol, visszaszállsz, mész tovább. Crater Lake délről, keletről, alacsonyabb és magasabb pontról. Az ösvény, ami a közeli hegyre visz fel, Mirit elijesztette (összemérhető a Lassen túra paramétereivel); az egyetlen ösvény ami levisz a tópartra, meg le volt zárva. Pedig jó lett volna lábat lógatni. Végül lenyomtunk egy ösvényt, ami a perem egy hegycsúcsára visz fel, egy régi tűzfigyelő torony romjához, na az jó volt. A tó egyébként - fenti fintorgásom ellenére - egy csoda, iszonyú kék és tükörsima, a közepén szigettel, ami egy mini-vulkán, és az élet császárai 57 dolcsiért behajózhatnak és felmehetnek a tetejére. Már amikor nincs lezárva az említett ösvény.

Öt körülre az összes kilátópontot kivégeztük - vagy 100 mérföldet levezetve a parkban, és elindultunk nyugatnak a part felé. Engem teljesen ledöbbentett a hatalmas erdőség, ahol végigjöttünk, csodaszép nyugati fenyőkkel és sehol egy településsel egy egész órán át! Volt egy közepes vészfék, mivel mackó úr átkelt előttünk az úton, aztán semmi, csak az égigérő fenyves.

A vége kissé neuralgikus lett, mivel a *sehol semmi* magábam foglalta az éttermet is, és hiába értünk le nagy nehezen az autópályához, ott sem akaródzott lenni. Végül egy városkában találtunk egy pizzázót, ahol mindketten farkaséhesen nem bírtunk egyetlen L-es pizzát lenyomni (van XL-es is), és volt annyi net, hogy az egyetlen közelben jelzett kempingjelet befogjuk a térképen. Ami egy State Park, ami persze sátorilag tele volt, de szemfülesen az RV-k között találtunk egy helyet. Befizettük a becsületkasszát, zuhanyoztunk egy jót és fellőttük a pizsikét.
