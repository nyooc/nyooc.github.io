Date: 2016-09-27
Tags: Western USA

# 20.nap: Go East!

## 4391 (40) San Francisco - Frankfurt - Bécs

Igen, sikerült bepakolni mindent, mondjuk a bőröndök elég szürreálisan néztek ki a *Clif Bar*-os meg *Lärabar*-os dobozokkal kitömve, de még egy picit tudtunk is volna tovább tömni. Mondjuk a reptéren kiderült, hogy alig egy-két kilóval maradtunk a megengedett súly alatt.

Reggeli csúcs, vagy kétszeres eljutási idők, de ilyesmire számítottunk, és végül fél órával a bérlésünk lejárta előtt, 4391 mérföldnél, azaz 7067 kilométernél állt meg az óra. És mindezt egy karcolás nélkül (na jó, egy meleg helyzet volt, de nem az én hibámból)!

A reptéren még megreggeliztünk utolsó készpénz dollárjainkból, befogtuk a fellelhető pokémonokat (ne nézzetek így ránk, három órát kellett eltöltenünk a kapuknál!), és irány az öreg kontinens! Gyorsított felvételben ment le a nap és fog majd feljönni, és a csodálatos délutáni napsütésben újra végignéztem az összes vulkánt a Cascade-hegységben! Megvan az északnyugat, ebben a stílusban nagyjából mindent láttunk ami érdekes volt (*többnapos túrázós* stílusban neeem), talán még egy alapos délnyugat beleférne. További épületes következtetésekért tessék kérdezni élőben! **VÉGE**
