Date: 2016-09-23
Tags: Western USA

# Western USA 16: Yellowstone, te graupel!

## 3264 (288) Bear Lake State Park, UT

Reggel időben bementünk a parkba, aztán hopp, eltelt az idő rendesen. Megint sikerült nem esnie, és mi végignéztük az összes gejzírt, színes hőforrást, fapallós körtúrát, amit csak lehet. Az *Old Faithful* időben kitört, mindenki megcsodálta, szerencsétlen rangernek úgy kellett csitítania a kínaiakat az előadása közben. A *Grand Prismatic Spring* gőzölög mint állat, ezért nem olyan, mint a képeslapokon, de meggyőző - főleg amikor a gomolygó ködéből négy bölény sétál elő. Amúgy a bölények és szarvasok teljesen szabadon sétálgatnak mindenhol, az egyik látogatóközpont gyepén is békésen legeltek. Mégis amikor az út mentén valaki meglátja őket, előveszi az ötmisis objektívet *camo* bevonattal, elfelejt lehúzódni és óriásdugót csinál. Fordítva is működik, ha dugóba kerülünk: biztosan állatok vannak a közelben. Ki érti ezt.

Épp a Yellowstone-tó partjára értünk volna az utolsó gejzírekhez, amikor hihetetlen erővel elkapott a vihar, csak ültünk a kocsiban a parkolóban és néztük, hogy fehéredik ki minden a hódarától. Vártunk egy ideig, de átment stabil esőbe, úgyhogy nyakunkba szedtük a lábunk, és iszkiri délnek. A Tetonokból majdnem semmit sem láttunk, de amit mégis, az egészen drámai. A lankás dombok mögött olyan meredeken olyan magas hegyek állnak, hogy csak na.

Jackson Hole sífalujában pont nem esett, sétáltunk egy kicsit a felvonók alatt a galériák és ruhaboltok között, majd megnézve a steakéttermek árait, megvacsiztunk egy *Wendy's*ben. Aztán kocsiba beül, és vezet, vezet, vezet, bele a sötétbe és esőbe. Átjöttünk két hágón, egy államon - Idahoba be és ki, semmit sem láttunk, de már itt vagyunk Utahban és még mindig esik! Nehéz elképzelni, hogy holnap sivatagban leszünk 30 fokkal (itt 5 sincs) pedig de. A következő biztos pont a csodálatos Sierra, csak ahhoz Utah után át kell szelni Nevadát keresztbe!