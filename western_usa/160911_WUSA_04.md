Date: 2016-09-11
Tags: Western USA

# Western USA 04: Alice Redwood-országban

## 851 (183) Super 8 Motel, Crescent City, CA

Éjjel meleg volt, kicsit túlzottan is a hálózsákjainkhoz, de reggelre minden jó lett. Összekászálódtunk - most már tökjó szintidővel toljuk - és visszaautókáztunk a tegnap esti városkába reggeli igényeinket kielégíteni. Amit életünk első *eggs benedict*jével több mint sikerült is, egy hamisítatlan *diner*ben, ahol a néni szorgosan jár körbe és kérdés nélkül tölti tele a kávésbögrédet. Ennél már csak az volt amerikaibb, amikor dolgunk végeztével úgy mentünk át a száz méterre lévő szupermarkethez, hogy átgurultunk kocsival.

Kacskaringós hegyi utakon értünk vissza Kaliforniába, ki az óceánhoz, amit persze Miri látott meg először (valakinek az utat is kell nézni). Nagyon érdekes a klíma: hiába nincs egy felhő sem az égen, a víz jól felrántja maga fölé a párát, és a part sokszor teljes szürkeségbe és hidegbe burkolódzik. Eltávolodsz párszáz méterre és megint hét ágra süt a nap. Amúgy nagyon vad, és a homokos plázsokat ostromolják a nagy hullámok, de ebből inkább holnap akarjuk a magunkét, hiszen ma óriásfákat jöttünk nézni!

A Redwood Nemzeti Park igazából egy nagy fércmunka, összeszedtek minden összeszedhető földet, amit nem vágtak tarra az elmúlt száz évben (kevés ilyen volt), így jó hosszúkat lehet az egyes részek között menni. Két *scenic drive*ot nyomtunk, amikor az út megy az óriáserdő mélyén, te meg bámulsz kifele az ablakból. Az egyik földutas volt, elképesztő porral, így most a kocsink nagyon gázosan néz ki, úgyhogy ki fogok lobbizni egy mosást. Ezen kívül öt kis túrát csináltunk, jobbnál jobb erdőkben, tátott szájjal és fájó nyakkal. Éppen tegnap mondogattam, hogy ennyi nemzeti park után szeretnék már egy *ranger*t valami vezetett túrán meghallgatni - hát ma sikerült belebotlani egy csoportba, az előadó szuper volt és nagytudású, és a végére csak sikerült mindenkinél megpendítenie az érzelmes húrokat. Így teljesüljön minden vágyam!

Jócskán lefelé tartott a Nap, ahogy visszaindultunk észak felé, de Oregont már nem értük el. Találtunk tűrhető árú motelt reggelivel - az ablakunk a kikötőre néz, szemben *seafood* étterem sörrel és rengeteg olajban sütött herkentyűvel - kell ennél több? Végül is nem ártana, ha a fókák nem kurjongatnának olyan hangosan, aludni kéne...