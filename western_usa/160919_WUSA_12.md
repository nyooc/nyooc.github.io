Date: 2016-09-19
Tags: Western USA

# 12.nap: Road trippin'

## 2344 (373) Hungry Horse Motel, Hungry Horse, MT

Az a fránya Montana messze volt, korán keltünk és jól indultunk, mégis elvoltunk a távval egész nap. Igaz, hogy az autópálya helyett az izgalmasabbnak ígérkező US 2 utat választottuk, ami ugyanolyan hosszú, de nyilván lassabb. Különben amikor nem egy random város közepén araszolsz éppen, egész gyorsan lehet ezeken a főutakon haladni: 60-65-70 mérföld/órát is megengednek, ami egyrészt jóval több, mint a mi 90-ünk, másrészt az autópályán is ilyesmi határok vannak.

Spokane, Washington állam keleti nagyvárosa a sivatag-problémát is helyretette: jöttek a hegyek, a hegyekkel meg az erdők. Idaho államtól kezdve végleg gyönyörű tájakon haladtunk, nagy völgyek, meredek hegyek, sárguló és vöröslő falevelek a fenyvesek mélyzöldjével keverve. Igazából egyetlen hosszabb megállónk volt, a Kootenai folyó vízesése, és a folyón átívelő kötélhíd majdnem ugyanott, mindkettő kellemes sétára a kocsitól. A vízesés igazi érdekessége az volt, hogy ahol nem habok voltak, a kristálytiszta vízben jól láthatóan hemzsegtek az öreg vörös lazacok, amelyek a tengerből idáig felúsznak petét rakni, majd meghalni. Lazacszedő grizzlyt sajna/szerencsére nem láttunk.

Na majd holnap a Glacierben! Miri azzal terrorizálódik, hogy a motellel szomszédos szupermarket legnagyobb reklámja a *Vedd meg nálunk a macispray-det!* felirat. Mondjuk semmi extra egyedüllétet nem tervezünk...
