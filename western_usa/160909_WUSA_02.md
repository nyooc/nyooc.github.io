Date: 2016-09-09
Tags: Western USA

# 02.nap: Mássz vulkánt!

## 386 (123) Alpine Lodge, Mt Shasta, CA

Az autóban alvásban az a legrosszabb, hogy még a sátornál is nehezebb magadat rávenni arra, hogy kimenj pisilni. Ahogy hajnali háromkor botladoztam a budi felé, megállapítottam, hogy rohadt hideg van (hja kérem aki 2000 méteren akar aludni), és hogy eszméletlenek a csillagok. Reggel 6 körül aztán kettesben is elmentünk egy körre, és akkor már komolyan rohadt hideg volt. A kocsi ablakait páralecsapódás megelőzése céljából lehúztuk, a hálózsákok viszont hozták a formájukat és gond nélkül melegítettek.

Aztán ideje lett vacogva felkelni, napsütkérezve megreggelizni, visszamenni a kocsival a hágóhoz és megmászni a Lassent. Nevetséges 600 méter szint 3 kilométer alatt, az ösvény ráadásul épp ideálisan emelkedik. Bő másfél órát azért elnyammogtunk rajta, és hát ami felmenetben illetve odafent várt, az valami elképesztő. Egy monoliten vagy, körülötted minden jóval alacsonyabb (kivéve a 100 kilire lévő, majd egy ezressel magasabb Shasta kúpja), az ég mélykék, a *juniper* fák ezerévesek és gyorsan elfogynak. Mókusok akrobatikáznak, és valami szöcskeszerű izé hangosan csattogtatva repül összevissza. Fent aztán hófoltos átkelés és egy igazi kráter vár, a csúcs helyét pedig egy odatűzött zászlócska jelöli. 3187 méter és tömény boldogság. 1914-ben egyébként kitört, szóval láttunk százéves sziklákat is.

A lemenet könnyű, a tufa annyira porzik alattunk, hogy a cipőink felismerhetetlenül szürkévé válnak. Szép lassan aztán kicsorgunk a parkból, néhány helyen még megállva, körülnézve, aztán a kijáratnál végre megvesszük a parkbérletet.

Rendesen délután van, mire elhagyjuk a parkot, végnélküli erdei utakon tendálunk a Shasta felé. Egy túrázó és a ranger is mondta a tuti tippet, hogy álljunk meg a Subway Cave-nél, ami egy láva által ásott barlang. Poén a hely, semmi személyzet vagy világítás, saját lámpával kell aláereszkedni és végigbotorkálni a földalatti csodán.

A másik megállót a PCT szolgáltatta, egy State Park mélyén lapul a Burney Falls vízesés. Nagy, hangos, és a fő vízeséseken kívül a sziklafalból ezer helyen ömlik még a víz, mintha nem is szikla hanem lyukacsos szivacs lenne. Körbesétáljuk, fáradtak vagyunk, idelenn van vagy harminc fok. A gyönyörű fenyőerdők aljnövényzete kiégett töksárga kóró. Hát ezért van itt annyi erdőtűz.

Megegyezünk, ma koszosak és fáradtak és éhesek vagyunk, így megérdemlünk egy motelt és egy nagy vacsit. Mt Shasta városkájában a motelos lehúz egy százasra, a mexikóiban meg majd ötvenért zabáljuk magunkat halálra, de ez van, majd holnap megint ingyenalvás jön szemétkajával.
