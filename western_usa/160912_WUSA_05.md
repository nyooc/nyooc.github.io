Date: 2016-09-12
Tags: Western USA

# 05.nap: Kő, homok, víz

## 1048 (197) Lagoon Campground, Siltcoos, OR

A motel ingyenreggelije elég gyér volt, csináltunk kettőnknek egy *waffle*t (többet nem nagyon lehetett mert sokan voltak), meg nyammogtunk valami tejbe dobálható édes izét. Volt ott egy morbidan kövér fiú meg egy lány, azt figyeltem, hogy olyan helyeken vannak hájaik, ahol nem is tudtam, hogy lehet növeszteni. Sajna sokadszor látunk ilyent a kalóriahegyek országában...

Az egészségesség jegyében beleposhadtunk az autónkba és északnak indultunk, az oregoni partszakasz felé. Láttunk meredek hegyeket beleszelni a tengerbe, monolit sziklákat csapkodó vizet, hosszú homokos *beach*eket de vajon mi dobogtatta meg legjobban kis szívünket? Hát az amerikaiság legjava, a hülye *roadside attraction*ok között is a csúcs: ÓRIÁS MŰANYAG DINOSZAURUSZOK! Nem hagyhattuk ki, be kellett mennünk a fizetős sétára, hogy szemügyre vegyük az inkább vicces, de egész jó ismeretterjesztő körítéssel ellátott jószágokat. Ki ne örülne például egy hamis indiáncsíkokkal ellátott sztegoszaurusznak? Vagy egy egykedvűen repülő pterodaktilusznak? Naugye.

A délután folyamán aztán sikerült tengerből, sziklákból és kövekből is a maximumot kihozni, de ehhez kicsit ügyeskedni kellett. Korábban, az egyik nemzeti park ajándékboltjában megakadt a szemem egy képeskönyvön, annak is egy lapján, bizonyos Shore Acres parkon, így aztán uzsgyi, felkerestük. Elég messze volt a főúttól, viszont egy igazán szép és vad eldugott partszakaszt rejtett, plusz ráadásnak egy picike, ám gyönyörű botanikus kertet. Mindketten egyszerre jöttünk rá, hogy az egész a rendezett New England-re hajaz.

Betértünk egy könnyen levadászható világítótoronyhoz is, akárcsak Cape Codon négy évvel ezelőtt, ám ez sajna nem volt látogatható. Volt ott egy bálnamegfigyelő platform is, ahol megtudtuk, hogy a szeptember szezonálisan a legrosszabb időszak bálnamegfigyeléshez - dupla szívás. Világítótorony ügyben viszont még holnap próbálunk nagyobbat dobni.

Hanem a homok! Az Oregon Dunes nevű terület közepén vagyunk, és kinéztünk magunknak egy parti ösvényt. Különben is, ha az oregoni partszakaszra jössz, az nyilván az első, hogy sétálj a végtelen *beach* homokjában, lehetőleg kézenfogva a pároddal. Az erdei parkolóból egyszer csak mély homokban kell a lejtőn lemenni, ki a dűnék közé, majd átvágni egy cserjésen, végül az utolsó fődűne, és ott a végtelen part, hatalmas hullámokkal! A föveny nagyon vastag és olyan hosszú, hogy egyik irányba sem látod a végét! A kézenfogva kitétel is meglett, ugyanis három csaj hét kutyával érkezett a parthoz, innentől kezdve Miri görcsösen szorította a kezemet. És mindez a naplementében volt!

Most meg a milliónyi kempingből vagyunk az egyikben. Mozgás szinte semmi, alig van valaki, becsületkassza pipa, a tenger távoli morajlása ringat álomba.
