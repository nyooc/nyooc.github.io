Date: 2013-09-15
Tags: Appalachian Trail

# 29.nap: Az alkalmazkodás művészete

## 542.2 (22.2) Relax Inn, Atkins

Még az indulás előtt - blogok olvasása közben, és már az úton is, mindenféle túrázóktól hallom azt a véleményt, hogy egy sikeres *thru-hike* simán önéletrajzba való, és hogy munkaadóként egy ilyent fel kell venni, mert az ösvényen folyamatosan idomulni kell tudni a körülményekhez, ami milyen értékes tulajdonság. Hát, lehet benne némi igazság, de a kép azért kissé árnyaltabb, nézzük csak a kaját és a fogyóeszközöket. Sok amerikai - mint Dragonstick is - egy ilyen túrán *maildrop*okkal működik, azaz egy szerető otthoni folyamatosan küldözgeti számára az előre összekészített, majd esetleg igény szerint módosított csomagokat. Ez marha biztonságos, postai csomagot szinte bármelyik üzlet elfogad (*Please hold for AT hiker!*), és így persze nem olyan nagy kihívás a vásárlásokat intézni. Valamennyire persze unalmas is lehet, hiszen nyilván mindig az agyon optimalizált dolgokat küldeted magadnak. Dragonstick minden áldott nap a MetRX almáspite ízű szuper-proteinszeletéből eszik kettőt, és kábé háromféle előre kiporciózott és kivákuumozott vacsorát variál, ha esik, ha fúj. Azért én megkérdezném azt az állásjelentkezőt: és te *maildrop*ot használtál?

Hát én nem, mondom ilyenkor, én csak *buy as I go*. Csakhogy a vidéki Amerikában, az AT mentén a négyzetkilométernyi Wal-Martok és almáspités MetRX szeletek sűrűsége hagy némi kívánnivalót maga után. Atkins nem is egy ezres kisváros, hanem inkább csak egy motel, egy benzinkút és egy étterem együttese az I-81 autópálya mentén. Nagyon jó, gondoltam, itt egy ágy, ott egy vacsi, amott pedig bevásárlok a következő két napra. Na hát az ágy az még meglett, és amikor lezuhanyozva és enyhén farkaséhesen sétálok az étterem felé, és fordítom a kilincset, hát nem nyílik. Vasárnap már délután bezár, mondja a benzinkúti üzlet eladója. És önöknél valami meleg kaja? - kérdem. Az öregecske nőre mutogat, aki meg a töküres pizza-melegentartó fémvitrinre. Hot dog még van pár, mondja. Körbenézek az üzletben. Csoki szerencsére dögivel, még proteinszelet is, meg beef jerky. De az egyetlen, túrán is használható meleg dolog a ramen - azonnal látom, mit fogok holnap este nyammogni. De mi lesz ma? - kérdi a gyomrom. Hát hot dogot én is tudok éppenséggel csinálni. Így esett, hogy vettem egy tízes csomag virslit (utolsó csomag volt), egy tizenhatos lapkasajtot és egy nyolcas hot dog zsemlét, és egy sörrel a kezemben kiültem a főzővel a motelszobám elé a tornácra, és mindent eltüntettem. Meg két csokit és még egy jeges teát utána. Apropó: tudjátok, hogy árulják ideát a jeges teát? Ilyen brutál hétdecis aludobozokban, 99 centért.

Az alkalmazkodásról még annyit, hogy mit csináljak olyankor, ha beállítom a kártyalimitemet magyar idő szerint azonnali hatállyal nullától különbözőre, majd rendelek a nyugat-USÁ-ból cuccot és a bank nem engedélyezi a vásárlást, mert a nyugati időzónában még nincs annyi idő, amikortól érvényes a kártyalimit. WTF? Ezek enyhén szólva megőrültek. Pedig a vég közeleg, a cipőm talpa elkezdett lejönni.

Ma amúgy ingyennapom volt. Reggel a negyvenes hétvégézőket megszállta a jótündér és egy nagy halom kaját adakoztak. Pedig ott volt a másik három *SOBO* is, mégis én kaptam. Amúgy a szimpi gyerek fél hatkor felkelt, hatkor már hűlt helye volt. Hehe, hirtelen rájöttem, miért *Rooster* a beceneve. Indulás után aztán egy olyan *trail magic* várt, amilyen még soha. Valami keresztény csoport az erdő mélyén hagyott egy óriási faládát, egy hűtőládát és pár széket. A hűtőláda üres volt - azt már kifosztották előttem, de a faláda telis-tele mindenféle finomsággal: csokiszeletek, diákcsemegék, zabkásapor, ramen csomagok, és persze az elmaradhatatlan Biblia.

A tegnapra tervezett 15 helyett abszolvált 25 mérföld azt eredményezte, hogy már ma megérkeztem Atkinsbe, viszont sajna ki kellett hagynom azt a híres esőházat, ahova pizzát lehet rendelni (meg van zuhanyzója, fűtött budija, fedett verandája és két emelete). Ez úgy működik, hogy az esőház alig száz méterre van a *Mount Rogers National Recreation Area* látogatóközponttól, ami meg a főút mellett van. A látogatóközpontnál azért én is vettem egy italt, kiültem a verandára és levetett cipőkkel chilleztem egyet a napon, hehe. Azért jó kis nap volt a mai.

![Fűtött budi? Dehogy, az csak a szellőzőcső!](https://lh3.googleusercontent.com/-GJ2Exv1lToY/UoU58uPrFCI/AAAAAAAAIeY/5dWcKiwk4mo/s1152-Ic42/20130915_114000.jpg)