Date: 2013-09-25
Tags: Appalachian Trail

# 39.nap:  Szertefoszlott szép remények

## 760.4 (18.4) Cornelius Creek Shelter

Itt van ez a Dutch Haus Bed & Breakfast nevű hely, ami állítólag tökjó, olcsó, ráadásul tűrhetően közel van az ösvényhez, nemhiába terveztem, hogy itt fogok megszállni, pihenni egy nagyot - akár egy egész napot, és ide rendeltem az összes új felszerelést: új cipők, botok, spéci széldzseki. Csak hogy legyen fogalmatok a fontosságról, majd 400 dollár értékben. Na szóval gondoltam, hogy mivel szombaton fogok beesni, kéne nekik szólni, hogy megyek, mert a végén még nem lesz hely. Ezt erősen ajánlotta Walter, mai egyik lakótársam is, és mivel a másik lakótársamnak volt is térereje, fel is hívta nekem őket. *The Dutch Haus closed for the season*, jött az üzenetrögzítős válasz. Micsoda?! Pár napja még boldog szembejövők meséltek a helyről! A kalauz odaírja, ha egy hely nem egész évben van nyitva! Ez orbitális szívás! Hogyan fogok bevásárolni a következő szakaszra? Hol lesznek a csomagjaim? Szinte biztos, hogy a háromból legalább egytől búcsúzhatok, ha nem az összestől. Egyetlen egy helyre támaszkodtam postailag és az sem jött össze.

Ez most nagyon meghatározza a hangulatomat és meg is fogja a következő napokban. Öt nap nagyon durva egyben, és amikor a messzi távolban, de jól látszó oázisról kiderül, hogy délibáb volt... Waynesboro még messze van, innét öt nap, és az az első hely, ahol lazíthatok. Addig még meg kell tenni a kitérőt a hülye Dutch Haushoz a csomagok reményében (alapesetben érted jönnének kocsival), valahogy összeszedni két napnyi kaját, és végigcsinálni Virginia egyik legdurvább részét. Szerencsére úgy tűnik, a szikláknak annyi, az ösvény gyors - a brutális emelkedőket leszámítva. A mai legnagyobb több, mint 3000 láb volt, egy Kékestetőnyi, hehe. Most épp rákezdett az eső, de még Dalevilleben reggeli közben azt mondta a CNN, hogy hétvégén tuti idő lesz. Hát úgy legyen.

![Ezekre szerencsére nem kell felmászni.](https://lh3.googleusercontent.com/-hBXCNlmkIIQ/UoU6DfGP6vI/AAAAAAAAIkA/m8APZUC9_SE/s1024-Ic42/20130925_085824.jpg)