Date: 2013-08-15
Tags: Appalachian Trail

# Követlek! Olvasok!

Ebben a bejegyzésben összefoglalom, hogyan tudod megnézegetni, merre jártam, illetve ha kedved támad belekukkantani az USA hosszútáv túrázás sötét bugyraiba, kapsz pár linket. Szóval először is, hogyan nézd meg, hol vagyok.

Ez igazán banális, de olvasd a **blogot!**, nézd a **fotókat**! A blogot - ha volt térerő az erdő mélyén - majdnem naponta frissítettem, a fotókat csak ha wifit találtam. Amúgy ha általános képet akarsz kapni arról, ahol voltam, a jó öreg gugli mindig rendelkezésre áll. Például az első éjszakámat az ösvényen a [Gooch Mountain Shelter](http://lmgtfy.com/?q=Gooch+Mountain+Shelter)-ben töltöttem el.

**Térkép.** Az Appalachian Trail [hivatalos szervezete](http://www.appalachiantrail.org/) egy szuper [alkalmazást](http://www.appalachiantrail.org/home/explore-the-trail) hozott össze. Most aztán bogarászhatod a szövegeim alapján, merre jártam! Bár, ha már királyságot akarsz, használj **Google Earth**-t és abba töltsd bele a [hivalatos *centerline* és *shelter* kml adatokat](http://www.appalachiantrail.org/home/explore-the-trail/gis-data), én is így nézegettem és tanulmányoztam az ösvényt órákon át. Ha bekapcsolod a fotó-réteget, rengeteg képet találsz majd az ösvény mentén.

## És a linkek

Igen igen! Téged is bedarált a hosszútáv túrázás agyonfáradós, esőben túrázós, konstans éhezős varázsa? Olvass róla! Az USA-ban vannak szuper emberek, akik ráadásul szuper blogokat írnak minderről. A teljes listám brutálisan fárasztó lenne (három évan át terveztem ezt a túrát, ennyi idő alatt eléggé kiveséztem a témát), de a legnagyobb kedvenceimet megkapod.

[**Alan Strackeljahn**](http://www.2000milehike.com/) - becenevén Gonzo - főiskolában nekiugrott az ösvénynek, de valahol Virginiában feladta. 1981-et írtunk ekkor, én még konkrétan meg sem születtem, és az Apalacson sem túráztak a mai tömegek. A srác 1983-ban aztán újra megpróbálta, ezúttal végigment, és az ösvény a szerelme lett egy életre. Mindkét évből való naplója nagyon részletes és élvezhető, kiegészítve korabeli beszkennelt fotókkal. Hippikorszak, keretes hátizsákok, bajszos fiatalok. Ja és ennek a naplónak a hatására döntöttem el én is...

[**Paul Magnanti**](http://www.pmags.com/), azaz Mags megkerülhetetlen figura, kábé mindent végigtúrázott, amit lehet, és nagyjából egyedül. Most már lenyugodott, és a weboldala is kicsit ellaposodott, de minimum két esszét mindenkinek kötelező tőle elolvasni: egyrészt, [A Quick and Dirty Guide to the Appalachian Trail](http://www.pmags.com/a-quick-and-dirty-guide-to-the-appalachian-trail), másrészt a [Lightweight Backpacking 101](http://www.pmags.com/lightweight-backpacking-101). Ez utóbbi írás nekem konkrétan a teljes hátizsákos túrázásról alkotott képemet állította fejre.

[**Lawton Grinter**](http://www.lawtongrinter.com/), akit az ösvényen Disco-nak hívnak (a csaját meg Princess Of Darkness-nek), Mags barátja, és a [PCT-s képeit](https://picasaweb.google.com/lawton.grinter/PCT2008) vagy tízezerszer pörgettem végig. Nemrég írt egy [könyvet](http://www.amazon.com/I-Hike-Lawton-Grinter/dp/0985241500/), amiben érdekes sztorikat emel ki a túrázásaiból. Nekem tetszett.

[**Ryan Linn**](http://www.guthookhikes.com/), aka Guthook szemtelenül fiatal, és annyira szimpi volt nekem a blogja meg a [fotóalbumai](https://picasaweb.google.com/115771443649912405729) alapján, hogy egy hosszas levélben kerestem meg mindenféle túrázós kérdésemmel, és ő készségesen (és jó hosszan) válaszolt. És azt is megígérte, hogy ha majd a lakhelye környékén túrázok az AT-n, eljön velem egy-két napra (ez végül nem jött össze). Mostanában az AT és PCT útikalauzainak [mobilalkalmazás kiadásain](https://play.google.com/store/apps/developer?id=High+Sierra+Attitude,+LLC) dolgozik, de azért összehozott párezer mérföldet előtte. Az AT és PCT fotóit fejből fújom, ez is egy *must*.

[**Carrot Quinn**](http://carrotquinn.wordpress.com/) a kakukktojás, mert ő nem egy nagy túrázó vagy valami. Ő egy író, sőt valójában egy lány, aki marha jól ír, és már kétszer is végigtolta a PCT-t. Mexikótól Kanadáig. És még [Instagramja](http://instagram.com/carrotquinn) is van! Egy időben minden reggel a trolin az aznapi bejegyzését fogyasztottam nagy élvezettel.

## Gonzo? Guthook? Disco? WTF?

Hát igen, a linkeknél észrevehetted, hogy az Apalacson mindenkinek van egy *trail name*-je, és sosem a rendes néven szólítják az embereket. Megoszlanak a vélemények, hogy egy túrázó elnevezheti-e saját magát, vagy pedig meg kell várnia, hogy az Ösvény nevezze el őt. Én tavaly induláskor felvettem az itthoni nevemet, az emberek pedig láthatóan imádták a **Figure 8**-et, mi több, tovább is fejlesztették: lett belőle Crazy 8, meg 8-Ball is, hehe.

Az utóbbi évtizedekben egyébként hihetetlen community alakult az ösvény köré. Sokan megpróbálnak egyben végigmenni rajta, ők a *thru-hiker*ek, akik egymás közt azért néha lenézik a *section-hiker*eket. A *thru-hiker*ek nagyrészt délről északra indulnak (*Northbound* vagy *NOBO*), így már korábban lehet indulni (úgy március környékén), és be lehet fejezni a rövid északi nyár vége előtt. Nagyjából 75% feladja útközben. Rengeteg volt *thru-hiker* csinálja meg még egyszer, vagy költözik az ösvény környékére, hogy túrázóknak szolgáltasson (leginkább legendás - és legendásan olcsó - szálláslehetőségeket), vagy csak szimplán kimegy és kaját osztogat a mindig éhes túrázóknak. Ők az annyira imádott *trail-angel*ek.

A túrázók szeretik az *AYCE*-ket (*All You Can Eat*) és utálják a *PUD*-kat (*Pointless Ups and Downs*). Amikor elfáradnak, csinálnak egy *Zero Day*t, vagy egy *Nero Day*t (*Near Zero*). Együtt nézik az esőházakban, ahogy az egerek lopni próbálnak a kajájukból, bár néha azért törtetnek az esőházak helyeiért, főleg ha esik az eső. Szóval rendes kis kultúra alakult ki a hosszútáv túrázás köré, és én ebbe már tavaly is hogy belecsöppentem. A fő áradatot akkor is elkerültem és talán most is sikerül elkerülni, ami nem is baj, mert tényleg rengetegen vannak, és amíg nem estek közülük ki elegen, néhány rosszabb fej is van. Viszont jönnek majd szembe a *SOBO*k (*Sounthbounder*), és egészen biztosan sok *section-hiker*rel is fogok találkozni. Persze most már ismerem őket és bizton állíthatom: a túrázók nagyon nagy része igazán jó fej, és egy nagyon kedves és érdekes szeletét alkotják az amerikai társadalomnak.
