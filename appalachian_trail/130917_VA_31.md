Date: 2013-09-17
Tags: Appalachian Trail

# 31.nap: Szülinapi bénázás

## 589.2 (24.0 + 5.3) Helveys Mill Shelter

Köszi mindenkinek az üdvözleteket! Számomra ez a nap inkább tanulságokat rejtegetett, mint önfeledt ünneplést. Kezdhetjük rögtön azzal, hogy egy logikusan négynapos darabot nem igazán érdemes kettőbe bontani egy olyan várossal, ami alapvetően túl messze van az útvonaltól. Pláne nem egy szülinapi éttermezés kedvéért. Pláne nem egy hatvandolláros ócska motellel. És pláne nem jó időben.

Hát én kinyújtottam a kezem abban a bizonyos kereszteződésben, 22 mérföld után, és hosszas szenvedés árán meg is állt egy papa meg egy mama egy kétszemélyes pickuppal. Nos, pickup platóján utazni akkora hatalmas királyság, hogy még Csaba Z4-esét is veri. Lenn a városban viszont nem volt semmi. Bevásároltam nagy nehezen, majd kimásztam az egy mérföldet az autópályához, hogy meglegyen az az ünnepi vacsi. A Dairy Queen-ben istenesen bezabáltam és lévén net elintéztem dolgaimat, de éreztem, hogy nem kéne a szomszédos motelben éjszakázni, 4 bizonytalan mérföldre az ösvénytől egy 26-os nap előtt. Reggel ki visz majd ki? Szóval elindultam vissza és basszus senki nem vett fel. Nagyon, *nagyon* hosszú volt az úton, és persze közben rám is sötétedett: helló éjszakai túra. Szerencsére nem volt hosszú az amúgy vadul emelkedő ösvény az esőházig. Pozitívum: holnapra csak 24 maradt.

Nagyon egyhangú errefelé az ösvény, de legalább gyors. Felhők ki-be, no eső, yes telihold tiszta éggel. Egy hónapja úton!

![Burkes Garden fürdik a nap első sugaraiban, szülinapom reggelén.](https://lh3.googleusercontent.com/-Nio968JmS_A/UoU59cHTLoI/AAAAAAAAIec/0HlleoTehSo/s1280-Ic42/20130917_072208_p.jpg)