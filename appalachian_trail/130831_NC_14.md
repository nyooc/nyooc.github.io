Date: 2013-08-31
Tags: Appalachian Trail

# 14.nap: Trail magic

## 240.8 (18.4 + 1.2) Standing Bear Farm

A *trail magic* kifejezés azt jelenti, hogy egy volt AT *thru-hiker*, vagy igazából bárki aki szimpatizál a túrázókkal, konkrét segítséget - leginkább kaját - juttat a szerencsétlen éhező anyátlan-apátlan túrázónak. Az a forma, amikor a jótevő csak úgy noname kipakol ezt-azt az ösvényre, általában akkor van, amikor a *thru-hiker*ek legnagyobb hada vonul el az adott területen, így én, szuper-atipikus időben túrázó a legkevésbé számítottam rá. Erre tessék.

Azzal kezdődött, hogy bár az esőházban velem alvó öregebb párral alig beszéltem, reggel mégis a kezembe nyomták az elérhetőségüket, hogy ha Pennsylvaniában bajba kerülök, állnak rendelkezésemre. Ők indultak el korábban, és amikor utolértem őket, kezembe nyomtak egy óriási adag diákcsemegét, csak úgy ajándékba (*trail magic* no1). Ezután jött a hosszú lejövet a Smokies gerincéről, ahol először hét ágra sütött a nap, aztán mire nagy nehezen rászedtem magam az oda-vissza 1.2 mérföldes kitérőre a Mt Cammerer kilátótoronyhoz, jól beborult és össze-vissza dörgött. Nosza, rohantam vissza a kilátóból, hogy a vihar lehetőleg lent érjen, mire az pillanatok alatt elmúlt. Simán csak ki kellett volna várni a kilátóból, hogy eloszoljon a köd és legyen kilátás is. Basszus.

Lejövetkor aztán sok hétvégi túrázó mesélte, hogy milyen jó kis eső volt odalent, szerencsére ebből nekem csak néhány csepp jutott. A park kijáratánál aztán beszédbe elegyedtem egy ösvény-karbantartó faszival, aki mesélte, hogy valami volt túrázó kipakolt az ösvényre egy valag üdítőt, csak figyeljem a földbe karcolt nyilat. A nyíl meg is lett, és a patakban ott hűldögélt a valag üdítő, alumínium dobozokban (*trail magic* no2). Királyság, a völgyben - ami amúgy az eddigi legalacsonyabb pont volt a túrán - nagy forróság uralkodott és a Pigeon folyó hídján átsétálva én is bekívánkoztam a kajakosok mellé. A negyvenes *Interstate* alatt átkelve aztán lassan megérkeztem éjszakai lakhelyemre, a *Standing Bear Farm*ra. Amire Guthook barátunk szimplán csak azt mondja,

> Az ösvény legbizarrabb szálláshelye.

Hát nem tévedett. Van egy ezeréves kalyiba, tele emeletes ágyakkal és egy ezeréves kályhával. Olyan westernfilmekben látott kályhával, aminek a kéménye úgy oldalt áll ki a falon. Van egy tornáca könyvektől roskadozó polcokkal. Mellette egy másik kalyiba, ami a konyha. Mindenki használhat mindent, feltéve elmosogat maga után. Sorakoznak a penészedő fűszerek, a plafonra pedig *sombrero*kat erősítettek. A kalyiba sarkában külön bejárattal a mosoda, olyan múlt századi mángorlóval vagy mivel. Még egy kalyiba, benne telefon és (valamikor régen) internetes számítógép. Egy távolabbi kalyibában zuhanyzó, de olyan alul-felül nyitott féle. Egy másik kalyibában a bolt, házilag barkácsolt üvegszekrényekben mindenféle kaja, a hűtő tele gyorsfagyasztott pizzával és üdítősdobozokkal. Mindennek kint van az ára nagy kartoncetliken. Kapsz egy borítékot, arra kell ráírni mindent, amit elvettèl, aztán holnap összegezni és kifizetni.

Curtis, a tulaj a kalyibák melleti házban lakik, olyan negyvenes lehet, és nagyon izgalomba jött, hogy magyar érkezett hozzá. Beszélgettünk valamennyit, aztán megjött az utált 88 éves világháborús veterán após, aki hozott sajtos kekszet és apró fánkokat, és egy ideig a világháborús ömlengéseit kellett hallgatnom. Cserébe viszont zabálhattam a kekszet és a fánkot. Amikor nagyjából jóllaktam, pár gesztussal jeleztem, hogy mennem kéne, mire az após be szeretett volna menni a házba, de Curtis ügyesen kitessékelte.

Benyomtam egy hatalmas pizzát, leöblítettem két doboz üdítővel, mozdulni sem tudok. Bevásároltam, lezuhanyoztam, és a két oldalról nyitott kalyibában fekve hallgatom, ahogy a közelben megint dörög. Mit kívánhatnék még? Ha jól belegondolok, egy Sprite a hűtőből egész jól jönne...

![Ezzel az ezeréves izével mosthatod le a Smokies koszát.](https://lh3.googleusercontent.com/-xwqCfY16E0w/UoU5xBlUWWI/AAAAAAAAGmU/wd6Fw9lchDU/s800-Ic42/20130831_192531.jpg)