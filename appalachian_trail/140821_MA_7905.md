Date: 2014-08-21
Tags: Appalachian Trail

# 79/05.nap: Áfonya kék szürke az ég

## 1565.2 (20.6 + 0.5) Dalton, The Shamrock Inn

A reggeli palacsintára bár kicsit sokat kellett várni, de extra finom volt, főleg mert az egyik *SOBO* öreg dél-dakotai bácsi hozott egy doboznyi áfonyát a *Cookie Lady*től, amit állítólag ő szedett, és ami bele lett *sütve* a palacsintába. Én nem értettem, hogyan lehet ennyi áfonyát értelmes idő alatt leszedni, meg azt sem, hogy a *Cookie Lady* háza mellett akkor ilyen vad áfonyabokor-mező van? És ezt így hogy?

Hajnalban amúgy rákezdett az eső, aztán indulásra abbahagyta, aztán megint elkezdte, aztán tompán dörgött is és zuhogni kezdett, aztán megint abbahagyta, és az egészet kezdte elölről. Szinte egyáltalán nem zavart amúgy, ma igazán nagyon könnyű terep volt, ha nem számítjuk azt, hogy mindenféle irtó csúszós lépőköveken, gyökereken és deszkapallókon kellett egyensúlyozni a barna trutyi fölött. Egyszer aztán az egyik deszka vége placcsant egyet a dagonyában, a gatyám meg térd alatt szép foltostehén-szerű lett. Ott szárad a fogason.

Szóval a *Cookie Lady*. Az egyik útkeresztezésnél van a háza, a kalauz alapján csak úgy betörtem a jónak vélt telekre. Nem volt otthon senki, de a tornácon ott voltak a túrázóknak szóló instrukciók, meg egy táblázat a *melyik államból jöttél* kérdéssel (a *Germany* alá odafittyentettem kis hazánkat), és akkor észrevettem az áfonyát. Ültetett embermagasságú bokrok szabályosan kéklettek és roskadoztak a sok gyümölcsszemtől! Fél óra alatt szerintem fél kilót magamba tömtem, de ezen annyi van, hogy az összes *thru-hiker* rászabadulhatna egyszerre, és meg se kottyanna neki. Csoda! Ha egyébként a *Cookie Lady* otthon lett volna, valószínűleg kaptam volna ajándékba némi sütit. De így sem volt akármilyen!

Dalton uncsi kisváros, amin az ösvény egyenesen áthalad - jó kevés ilyen van. Egyes anyukák kedvéért lőttem egy fotósorozatot, de amúgy semmi nem utal a híres módszer létezésére, persze lehet, hogy eldugva van valahol egy plakett. Szállás tekintetében lehet Tom Levardi gyepén sátrazni, meg lehet 70 buzernyákért motelozni az egyetlen lerobbant motelben. Gondoltam mivel itt van wifi és végre rá tudok nézni a blogra, most az egyszer bevállalom, bár nagyon a rezervációs áramon mozgott az ár. Hát a rohadt motelos 90-et legombolt rólam! Úgyhogy becsüljétek meg rendesen azokat a képeket!

![Cookie Lady csodája.](https://lh3.googleusercontent.com/-VSAmOAHGwM4/VDWnbu_YzQI/AAAAAAAAIEU/EeDDyxEIlIA/s1152-Ic42/140821_122758.jpg)