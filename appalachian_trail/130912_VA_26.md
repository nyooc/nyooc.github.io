Date: 2013-09-12
Tags: Appalachian Trail

# 26.nap: Száműzetés Damascusból

## 476.3 (9.2) Saunders Shelter

Még régen kérdeztétek, mennyire megterhelő a túra lelkileg. Hát most itt az ideje írni róla: városból elindulni szar. A város egy biztonságos burok, szerető emberekkel, pihe-puha ággyal és sok kajával, a vadon meg nyers, magányos és beláthatatlanul sok van még belőle hátra. Ezt a helyzetet most különösen nehezíti, hogy Damascusban nagyon otthonos helyen voltam, nagyon jókat kajáltam és nagyon sokat beszéltem az otthoniakkal.

Az eladó a túraboltban két friss macis incidenssel is riogatott, és azt mondta, ő bizony nem aludna azon a kitett részen. Mérges voltam és kérdeztem tőle, a pórul járt faszi hol tartotta a kaját. A sátrában, mondja. Mondtam jó, mert én majd mindig fellógatom. A délelőttöt leginkább kajálással és a maradék beszereznivaló beszerzésével, és a túraboltokban nézelődéssel töltöttem. Van néhány cucc csere ötletem, de rá kellett jönnöm, ezekben a boltokban sosem fogom megkapni pontosan azt, amit kitalálok magamnak. Majd lehet inkább megrendelem a neten és elküldik a következő állomásra.

Délután indultam néhány órás sétámra, amit gyorsan sikerült abszolválni. Egyedül érkeztem az esőházhoz, és egy könnyű vacsi közben nézegettem a füzetet. Egérről nem volt szó - ez látszott is sok apróságból, jó szemem van már erre - de medvéről annál inkább. Elvitte a kaját, közel járt, láttuk, ilyenek.  Elkezdtem a fellógatás műveletét, de a kötél rászorult a fára, és nem bírtam leszedni. Jött a vihar és be kellett meneküljek a tető alá, órákig vártam, hogy elálljon, de nem tette. Úgyhogy a kaja az esőház teteje alá ment jó magasra, a kötelet meg majd holnap... remélem le tudom egyáltalán szedni. Valami közben belement a szemembe, és egyszerűen nem bírom kiszedni. Na ez így elég elcseszett?