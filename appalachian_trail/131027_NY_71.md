Date: 2013-10-27
Tags: Appalachian Trail

# 71.nap: Cakes

## 1389.3 (21.7) William Brien Memorial Shelter

Cakes 50 éves, családos programozó és elbocsátották, így kijött túrázni. Csak részeket csinálgat, de elég becsületesen tolja. Amikor a Shenandoah-ban szembejött és elkezdtünk beszélgetni ahhoz képest hosszan, hogy csak elhúztunk egymás mellett, azonnal nagyon szimpi volt. Nagy móka volt, amikor Delaware Water Gap városában a hostelben újra összefutottunk: ő azonnal megismert, nekem persze kellett néhány perc. Én éppen érkeztem, ő éppen indult a Mohican felé, de mondta, majd úgyis utolérem. Vernonban terveztem utolérni a két durva napommal (utol is értem volna ha nyitva a hostel, de ő máshogy trükközte át az éjszakát), de aztán az ismert okok miatt nagyobb gondom is volt annál, hogy rá gondoljak.

Cakes ott ült az ösvényen az orrom előtt, és nagyon megörült nekem. Azt mesélte, szomorú lett és haza akart menni, de most már nem, mert ott vagyok. Innét kezdve együtt mentünk, egyfolytában traccsoltunk és pillanatok alatt elszállt a nap. De milyen brutális nap volt ez New York legdurvább bugyraiban!

Elég kemény sziklákat mászatnak itt az emberrel, nekem Tátrai Nyócnak poén, de másnak azért durva lehet. Térdkínzó meredek ereszkedések, sziklaomlás felmászások, jelzés alig. Az egyik ilyen hegyoldalon a sziklák közt növő bozóttal harcolva felszakítottam a bőrömet, majd rájöttünk, hogy nem is jó helyen másztunk fel. Ösvénykeresés az avarban hosszú percekig, gondolkodás hogy akkor itt hogyan kéne felmászni, ilyesmik. Aztán egyszercsak találtunk egy fára felszerelt fadobozt, *trail magic* felirattal, stílusosan tele elsősegély cuccokkal. Volt peroxid is, így kifertőtlenítettem a sebemet. Lejjebb aztán volt igazi *trail magic* is, egy hűtőláda tele finomságokkal. Ettem egy banánt, egy almaszószt, egy mogyoróvajas kekszet és egy csomag mazsit, ezzel meg is volt az ebéd.

A délutánt a *Harriman State Park*-ban töltöttük, és azt kell mondjam, csodálatos hely. Ha valaha New Yorkban jártok és van kedvetek egy napot túrázni, netalán október vége van és szikrázó napsütés színtiszta égbolttal, feltétlen ide gyertek! Az erdő varázslatos, a színek fenomenálisak, a sziklák nagyok. Az ösvényen először van a *Lemon Squeezer*, ami egy szikla-sikátor, ami egyre szűkebbé válik, majd egy nagyon komoly felmászás. Simán hármas, bár csak egyetlen kunszt. Kimásztam, hátamon tíz kilóval, de csak mert van mászótapasztalatom, Cakes inkább körbement az *Easy Way* nevet viselő kerülő ösvényen, hehe.

Az egész Apalacs legretkesebb esőházában vagyunk, nincs víz és nincs budi. Ünnepélyesen elfogyasztottam a Baltimore Jack-től kapott Mountain House-omat, és ezzel megvolt az utolsó főzőcske *on trail*. Holnap megosztunk egy motelszobát Cakes-szel és besörözünk vacsi mellé, utána meg pizzát rendelek az RPH Shelterbe. Utána? Nincs utána. Közel a vég.

![Cakes vizet tölt egy kristálytiszta tóból.](https://lh3.googleusercontent.com/-HaawcNdnRRo/UoU6ZGOOzLI/AAAAAAAAIiw/EMUVCHzMI5o/s720-Ic42/20131027_142950.jpg)

![Igen, oda fel kell mászni.](https://lh3.googleusercontent.com/-eefskDjK87U/UoU6ZwD25gI/AAAAAAAAIgk/41_IxCBT1Pc/s1024-Ic42/20131027_143004.jpg)

![A sárgák és zöldek üdvözletüket küldik a Harriman State Parkból.](https://lh3.googleusercontent.com/-95uuzOLFAmU/UoU6aq3-gQI/AAAAAAAAIis/W870pgxniFs/s720-Ic42/20131027_151717.jpg)

![A vörösök is csatlakoznak.](https://lh3.googleusercontent.com/-NBIzAu5D8ss/UoU6bNK61gI/AAAAAAAAIgw/DHpnUY3wDJI/s1024-Ic42/20131027_154144.jpg)