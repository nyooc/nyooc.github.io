Date: 2013-10-24
Tags: Appalachian Trail

# 68.nap: I am a Hiking Machine

## 1329.4 (29.3 + 0.7) Rutherford Shelter

Mennyi? 30? Tényleg? Hűha! Hát beállítottam a rekordomat az Apalacson, amelyet minden bizonnyal nem fogok már túlszárnyalni, jövőre sem. Úgy voltak a shelterek, hogy az első 14 mérföldnél, ovisoknak, aztán a következő 20-nál, általános iskolásoknak, aztán 26, gimnázium, majd 29, egyetem, és 33, doktori. Mivel még nem vagyok doktor, és mivel béna módon csak fél nyolckor bírtam elindulni, elég volt nekem a graduális szint is, hehe. Ráadásul már így is kellően jól szituáltam magam az 1352-nél lévő Vernon városához és az újabb ingyen hostelhez. És még egy érv: napközben elverni háromnegyed órát két sajtburgerre és (stílusosan) egy korsó Guinnessre az ösvénytől alig pár méterre lévő kocsmában - *priceless*.

Épp a kocsmában futottam össze három SOBO-val, akikről kiderült, június elején indultak Maine-ből. Hogy mi a francot csináltak négy hónapig? Ez mindent megmagyaráz: 3 mérföldet mentek ma, amikor délután fél kettőkor megkérdeztem őket (én 18-at). És szerintem ennél több sört ittak. Ez vajon elég a bölcsis szinthez? Á, szerintem nem. Úgy tűnik, a SOBO-k hosszú sorában most érkeztem el a *futottak még* kategóriához.

Az ösvény nehéz New Jerseyben, és úgy tűnik, hogy amíg nem hagyom ott *Mr Kittatinny*-t (már csak 3 mérföld van hátra belőle, juhé ), nagyon sziklás. Némi ajándék szekérút volt reggel, ez minden - lassan meg kell szoknom, hogy az Apalacs lehet fokozatosan egyre nehezebb is, nemcsak könnyebb. Viszont fantasztikus kilátások voltak a reggel még fantasztikus napsütésben: hosszú-hosszú idő után először volt egy őrülten magas tűztorony, ahonnét majdnem lefújt a szél, és ahonnét tegnap után ismét láttam a *High Point*-ot, ami az állam legmagasabb pontja, van rajta valami magas torony, és most már itt van tőlem pár mérföldnyire.

Délutánra aztán bevadult az idő és a tornyosuló felhőkből vagy háromszor kaptam rövidke hódarazáport (*graupelzáport*, hehe), aztán az esőháznál gyorsan összeraktam az alvócuccot és némi hideg kaja után bújtam is be a melegbe. Van itt egy hőmérő, most 44-et mutat (ez asszem olyan 7 Celsius), én bizony felvettem a pehelypulcsit és alá két réteg gyapjút, most kellemes meleg van idebenn, hát kíváncsi vagyok, mit hoz a hajnal.

![Aranyló színek Mr Kittatinny homlokán.](https://lh3.googleusercontent.com/-bWrWusm1zGI/UoU6U2jrBgI/AAAAAAAAIgM/OpNL7q-O6BQ/s1024-Ic42/20131024_075256.jpg)

![Kilátás a Catfish tűzotoronyból.](https://lh3.googleusercontent.com/-IXBh2XZ9AiY/UoU6VTwOlQI/AAAAAAAAIhM/aJUy0irKvNI/s1024-Ic42/20131024_081731_p.jpg)