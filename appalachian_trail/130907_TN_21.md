Date: 2013-09-07
Tags: Appalachian Trail

# 21.nap: The Barn

## 382.9 (16.6 + 1.6) Overmountain Shelter

Reggel pont ideálisan volt hideg a verandán: jólesett csak még pár percet punnyadni nyakig felhúzott cipzárral. A vádlijaim eléggé bedurrantak a két nap alatti 50 mérföldtől, és a szokásos 'nincs kedvem felkelni és újra gyalogolni' hangulat a szokásos egy percnél kicsit tovább tartott. Nyolckor aztán - már a házban is ment a mozgás - csak lehúztam azt a cipzárt.

Connie még este megkérdezte, főzzön-e nekem előre tojást (sábeszkor nem nyúl edényhez), és bár fogalmam sem volt, hogyan eszem majd meg, igent feleltem. Persze aztán segített: a tojásokat apró darabokra vágtam, ő adott majonézt, én beletettem az egyik tonhalamat és szuper reggeli kerekedett belőle. Aztán még persze csomó mindent kaptam, a túrázó hármas is rám akarta ruházni a kajáit, de mivel én is tele voltam, próbáltam csínján bánni a dolgokkal.

Tíz lett, mire elindultam, és a hegy nem volt túl egyszerű, hozzátéve, hogy előtte egy kisebbet is meg kellett mászni, majd visszaereszkedni róla. A rohadék Roan Mountainről még kilátás sem volt, bár egy fenyvesekkel körülvett csúcsmezőn kiderült, a húszas években egy sokáig jól működő szállodát zártak itt be. Aztán a fenyves mélyén találtam egy kéményt, úgy egymagában. WTF?

A meglepetés a hegy alatti kocaparkolós hágóban fogadott: a hágótól kezdve az egész gerinc füves! Így aztán hosszú mérföldeket meneteltem folyamatos kilátással a csodásan verőfényes időben! Még egy oldalösvényt is bevállaltam a még teljesebb kilátásért, és megint csak láttam az előző és a holnapi nap tartalmát is. Holnap egyébként az utolsó magas *bald*ok jönnek, és ezzel azt hiszem befejeztem a Dél-Appalache magas részeit, Virginiáig lenge séta jön. Hehe, meg is érdemlem.

Szóval most itt vagyok a gabonatárolóból, *barn*ból kialakított shelterben, óriási a kilátás egy déli oldalvölgyre, végignéztem a naplementét és azt hiszem a felkelte is jó helyen lesz. Többen vagyunk (szombat van!) de mindenki nagyon *nice* bár van egy hiperaktív kutyus. Goodnight!

![Napfény és *mountain laurel* a Roan felföldön.](https://lh3.googleusercontent.com/-18kdJyUbq0E/UoU522lOmhI/AAAAAAAAI7U/aPt3GURJIR0/s800-Ic42/20130907_143037.jpg)

![Fényalagút!](https://lh3.googleusercontent.com/-KJq0Ygc5hpk/UoU53lWGzpI/AAAAAAAAI7Q/_DRjpnB2KHo/s800-Ic42/20130907_160651_m.jpg)