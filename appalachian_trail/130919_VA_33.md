Date: 2013-09-19
Tags: Appalachian Trail

# 33.nap: Virginia mély bugyrai

## 630.8 (17.6 + 0.8) Plaza Motel, Pearisburg

Nem tudom, mi történik ideát Virginiában, de már zsinórban három esőházban nem voltak egerek. Emiatt tökjókat tudtam végre aludni, napközben pedig gondolkodhattam azon, hogy mindennek mi az oka. Egyelőre sötétben tapogatózok, de a háttér valószínűleg komplex: az itteni esőházak magasabban, betonalapokon nyugszanak; jobb a tetőgerenda megoldásuk, vannak gyárilag beépített egérbiztos kajafellógatók; és sokszor van valami egérölő alkalmatosság is. Amúgy én tényleg azt gondolom, hogy baromi jó a szabad levegőn aludni. Egy sátorral teljesen elzárni magad a külvilágtól, rossz. Egy nyitott esőházból bámulni éjjel a rengeteget, király.

Mára csak megérkezett a tejköd. Nem is meséltem még, hogyan működik mindez: felhőben vagyunk ugyebár, ami folyamatos szitálást jelent. Ezt azonban csak akkor érzed, ha szabad mezőn állsz, különben a fák és más növények felfogják körülötted. Cserébe viszont iszonyú vizesek lesznek: egyetlen fejseprés egy az ösvény fölé tévedt ággal felér egy komplett fejmosással. Ha akárcsak tíz méter erejéig belóg az aljnövényzet, a száraz cipőnek annyi. Ha pedig a szél végigsimítja a domboldalt, na az odalent a fák alatt olyan, mintha teljes erőből elkezdett volna szakadni az eső. Szóval lehet mondani: ha fúj a szél, esik az eső.

Szerencsére, mire az Angel's Rest nevű kilátóponthoz értem, a felhők felemelkedtek, némileg megnőtt a látótávolság és előbújtak Pearisburg házikói, a New folyó (hogy lehet már az egy folyó neve, hogy *új*?) és egy hatalmas és ronda ipari létesítmény is. Érdekes, ahogy fent állsz a nyugiban, odalent pedig zakatol az élet, hangosak az autók, dübörögve visítanak a vonatok. Aztán elindulsz lefelé, bele a zakatolásba.

Bár majd egy mérföldet kellett begyalogolnom, egész kompakt kis hely ez a Pearisburg. Nagyon taktikus voltam: besétakor az volt az első dolgom, hogy ejtettem egy ebédet az első útbajövő gyorsétteremben (2/3 fontos burger menü a Hardee's-nál, nagyon fincsi volt), így estére újabb hely támadt a hasamban, amit ki lehetett tölteni. A motellel szemben a mexikóinál literes sört adnak csak, így egy rakás *fajitas* után azt hiszem, megdöntöttem a jóllakottság világrekordját. A két kaja között átsétáltam a Food Lion-ba, és újfent arra kértem a mindenhatót, legyen már nálunk is ilyen hihetetlen választék mindenből! A sörpultot hosszasan tanulmányoztam, ezt ti is megtehetitek, hiszen felpakoltam az új fotókat.

Holnap hosszú útra indulok, meg kell csinálni a három *flakk*ot, mire Daleville-be jutok, ahol a helyi motelben talán tényleg várnak majd az új cipellőim. Addig öt nap, és sajna csak a negyediken lesz bónuszhambi bolttal. Úgyhogy igyekeztem jól felpakolni, ruhák ropogós szárazak (ezúton is köszi, motelos házinéni), zsák nagy és nehéz. Milyen jó lesz, ahogy egyre könnyebbedik, ahogy telnek a napok!

![Nyóc loves rododendron alagutak love Nyóc.](https://lh3.googleusercontent.com/-zMfOpcZWDyY/UoU5_oa1EdI/AAAAAAAAGp0/vs_LqdH1WqY/s800-Ic42/20130919_120415.jpg)