Date: 2013-08-16
Tags: Appalachian Trail

# Felszerelés

Korábban volt már, hogy néhány éve, nagyjából egy időben az Apalacsos tervem létrejöttével és az USA
hosszútáv túrázós blogoszféra felfedezésével olvastam Paul Mags 
[szuper esszéjét](http://www.pmags.com/lightweight-backpacking-101) az ultrakönnyű túrázásról,
és megvilágosodtam. Az ultrakönnyű túrázás leginkább egy minimalista hozzáállást takar, ami 
egyébként rám is elég jellemző - a lényeg, hogy minél kevesebb dolgot vigyél magaddal, de úgy, hogy
közben a saját komfort- és biztonságérzetedet megtartsd. Szeretjük a többfunkciós felszerelést és
szeretjük a felesleges extráktól mentes dolgokat. A komfort- és biztonságérzet persze elég személyes
és időben és tapasztalattal változhat is, hiszen például embere válogatja, hogy szeretne-e aludni a
medvékkel teli erdő mélyén egyetlen kifeszített nyitott ponyva - az
[A-frame tarp](https://www.google.com/search?q=a-frame+tarp) - alatt. Az viszont már többeknek
kérdéses lehet, hogy miért kell 5 alsógatyát vinni egy egyhetes túrára. Pedig egy nehéz zsák sok
mindent elront, ha napokon-heteken át kell cipelni.

Az ultrakönnyű hozzáállásból az USA-ban (a sátras túrázás hazájában) már a hetvenes években mozgalom
lett. Mivel a hagyományos gyártók valamiért azóta sem igazán álltak rá minimalistább és könnyebb 
cuccokra, először egy ilyen csináld-magad mozgalom alakult ki, majd a legsikeresebb csináld-magad
műhelyek szép lassan márkákká nőtték ki magukat. Jelenleg ott tartunk, hogy főleg az USA-ban
rengeteg *cottage gear manufacturer* létezik, amelyek csúcsminőségű és használhatóságú (és persze
nevetségesen könnyű) dolgokat készítenek igazából nem is vészesen drágán. Mondjak kedvenceket? A
listámból majd úgyis láthatod, de rendben van:
- [Six Moon Designs](http://www.sixmoondesigns.com/), én beleszerettem az esőköpeny és egyben 
  egyszemélyes sátor Gatewood Cape-jükbe, és 12 éve nem bírom megunni, eszembe sem jut lecserélni. 
  A sátraik is jók, van is egy kétszemélyes Haven-em, a hátizsákjaik nem a stílusom.
- [Gossamer Gear](https://gossamergear.com/), ők azért nagyot nőttek az eleje óta, jellemző, hogy a
  kezdetben Made in USA cuccaikat (nekem még van ilyen) felváltotta a Made in Vietnam. Mindenesetre
  iszonyú jó zsákjaik vannak, igazából minden méretben érdemes megnézni a kínálatukat. A 
  "csúcstartó" 320 grammos Murmur-t használom bővízű itthoni nyári párnaposokra, a Vagabond-ot
  utcára, és egy Mariposa is rejtőzik valahol. De bármelyik zsákjuk bejönne szerintem.
- [ULA](http://www.ula-equipment.com/), a másik nagy hátizsák-kedvenc, minden méretben nagyon jót
  adnak. Ők nem nőttek olyan óriásit a kezdetek óta.
- [ZPacks](http://www.zpacks.com/), na ők viszont nagy kultuszt építettek, és nagyon gramm-rekorderek
  szeretnének lenni igazából minden területen. Jók is nagyon, de elég drágák. Valószínűleg tőlük 
  vennék sátrat, ha vennék, és a hátizsákjukat és hálózsákjaikat is kipróbálnám. Tőlük van a 
  "bathtub floor groundsheet"-em, amire a matracomat teszem, akár sátorban akár bivakban alszok. És 
  a maci-fellógatós kajaszatyrom is. Samurai Joe alapító fotóit a 2010 előtti Triple Crown túráiról 
  mindenképp érdemes megnézni, zokniszandál!
- [Henry Shires' Tarptent](https://www.tarptent.com/), innovatív sátrakat csinálnak és sok mértékadó
  név szereti őket. Ráadásul olcsók. Mindenképp érdemes rájuk nézni.
- [Hyperlite Mountain Gear](https://www.hyperlitemountaingear.com/), a fehér zsákosok.
- [Granite Gear](https://www.granitegear.com/), megintcsak van egy-egy híres zsákjuk.
- [Feathered Friends](https://featheredfriends.com/) és 
  [Western Mountaineering](https://www.westernmountaineering.com/), ők a toll hálózsákok 
  atyaúristenei a csapadéktól mentes távoli nyugaton. Ha hidegebb és ha múmia, ők a nyerők.
- [Enlightened Equipment](https://enlightenedequipment.com/), nagyjából ők találták fel a "quilt"
  hálózsák kategóriát a Revelation-nel, ők mennek szintetikus felé is, és a kabátjuk, pulcsijuk is
  eléggé híres.
- [RailRiders](https://www.railriders.com/), rettenetesen jó nejlon ruhákat csinálnak, lassan minden
  ruhámat tőlük veszem!
- [Warbonnet Outdoors](https://www.warbonnetoutdoors.com/), ők függőágyasok és keveset tudok róluk. 
  De jók, úgy hallottam.
- És még rengeteg, de tényleg végtelen sok apró név, akiket nem is ismerek, csak úgy néha feltűnnek
  egy-egy híressé váló jó cuccal: [Farpointe Outdoor Gear](https://www.farpointeog.com/),
  [Allmansright](https://www.allmansright.com/), [Waymark Gear Co](https://waymarkgearco.com/), 
  [Chicken Tramper Gear](https://chickentrampergear.com/)...

A nagy gyártók szépen lassan azért fejlődnek, de leginkább az látszik, hogy bizonyos márkák jobban
kiszolgálják azokat, akik nem a gyönyörű színükért vesznek meg egy héjkabátot. Mondjak ilyent is? 
Oké, legyen: 
- [Rab](http://rab.uk.com/), ők a briteknél elég standardnak számítanak, főleg kabátban jók és főleg
  szeles, vízszintes esős, egyszóval skót jellegű helyre (ki gondolta volna?).
- [Montane](http://www.montane.co.uk/), ők tán eggyel lightosabbak és eggyel innovatívabbak, mint a
  Rab, de ugyanaz a profil.
- [MontBell](http://euro.montbell.com/), ők japánok, és csak nemrég lehet tőlük venni bármit
  Európában. Szuper ruháik vannak, és mivel japánok, simán kiméricskélik, hogy grammra a legjobb 
  legyen minden cuccuk. Van tőlük polár és töltött pulcsim is.
- [Exped](https://www.exped.com/) és [Therm-a-Rest](https://www.thermarest.com/), ők az ultrakönnyű
  matracok mindenesei, ki erre, ki arra esküszik, én tán az előbbire.
- [Sea-to-Summit](https://seatosummit.com/), ők semmiből sem a legjobbak de mindenből tűrhetők.

E márkák nagy része sajnos messziről elkerüli divattúrázóktól hemzsegő kicsi országunkat, és az a 
szomorú igazság, hogy kevés kivételtől eltekintve nincs jó cucc az itthoni outdoor-boltokban. Persze
az USA-beli nagy láncok sem a cottage cuccokat preferálják, de ott mind a termékek, mind az eladók 
sokkal jobban alkalmazkodnak a valós hátizsákos túrázós igényekhez.

Azért a fenti listák márkáinak jó része nem elérhető tőlünk a legkönnyebben. Nagyjából mindenhonnan 
lehet rendelni direktben, de nagy valószínűség szerint a határon elkapják és a világrekorder 
ÁFÁ-nkat rádobják, esetenként meg még a vámot is. Az ügyintézési idő annak idején katasztrofális 
volt, de ez mára talán javult valamennyit. Ami viszont mindenképp javult, az az, hogy létrejöttek 
kifejezetten amcsi ultralight cuccok behozatalával foglalkozó üzletek! Ezekről tudok hirtelen, de 
érdemes körülnézni.
- [Backpacking Light DK](https://backpackinglight.dk/), úgy tudom, hogy ők foglalkoztak először 
  ilyen behozatallal Európában.
- [Outdoorline SK](https://www.outdoorline.sk/en/), szlovák barátaink már megint jóval előrébb 
  tartanak: Gossamer Gear zsákot euróért, azonnal, közelről? Tessék, hiánypótló!
- [Ultralight Outdoor Gear](https://ultralightoutdoorgear.co.uk/), ők egy nagyjából standard brit 
  márkahalmazt áruló üzlet, sokszor rendeltem tőlük, rendesek, bár azóta vámhatáron kívül 
  kerültek...
- [Garage Grown Gear](https://www.garagegrowngear.com/), ők tulajdonképpen egy cottage gear cucc 
  aggregátor, tehát mindenféle picur garázscég dolgait árulják, de sajnos odaát vannak.

Mielőtt túlzottan agyon-istenítenénk a amcsi garázscégeket, említsük meg, hogy nálunk is vannak 
azért jó kezdeményezések:
- [Huckepacks](https://www.huckepacks.de/), német ultralight hátizsákosok, nekem valamiért nem a 
  szívem csücskei.
- [Atom Packs](https://atompacks.co.uk/), brit zsákosok, ezekről viszont jókat hallok.
- [As Tucas](https://www.astucas.com/en/), szintetikus quilt, ha ez az eseted.

Huhh de sok! Ki segít eligazodni ebben a link-labirintusban? Philip Werner, a.k.a. 
[Sectionhiker](https://sectionhiker.com/) minden nap kitesz egy posztot, legyen az túrabeszámoló 
vagy túracucc teszt, vagy top-10 lista. Vagy 10 éve minden nap olvasom. Tuti bármilyen kérdésre van 
használható posztja!

Így a végére még van egy anekdotám: az egyik itthoni boltban nézegettem a Therm-A-Rest felfújható 
matracát és meséltem az eladó hölgynek, hogy neten hallottam rossz tapasztalatokat vele - túl 
könnyen és sokszor kilyukad. Mondja a lány, ő ilyent aztán soha sem hallott. Kérdezem, hogy akkor 
szerinte végig tudok-e menni három hónapot egy matraccal. És mit mondott erre a lány? Hehe, ezt:

> Olyan nem létezik, hogy valaki három hónapot egyfolytában sátorban és matracon alszik.

Persze nem szeretnék kedélyeket borzolni: Közép-Európa nem is kedvez az igazi, civilizációtól
eltávolodó házizsákos túrázásnak. A Kéktúra két falu között a legrövidebb utat találja meg, az Alpok
minden hegyoldalában menedékház vár hideg sörrel. Talán Skandinávia, talán Skócia, és még néhány
izolált terület, ahol kontinensünkön fontos lehet, hogy az a matrac három hónapig matrac legyen.

## És a konkrétumok

Annak ellenére, hogy erdő mélyén és szélmentes helyeken hatékony lehet, én sem vettem 
*A-frame tarp*-ot, hanem inkább egy minden irányból védett **ponyvasátrat**, ami túrabot 
segítségével áll fel, napközben pedig poncsóként is használható: ez a *Six Moon Designs Gatewood 
Cape*. A sátor alá van egy *groundsheet*, sőt egy *ZPacks Cuben Fiber Bathtub Floor* hehe, illetve 
az eredeti Six Moon Designs-os hálósátor helyett nemrég vettem egy jóval könnyebb Sea-to-Summit 
hálósátrat. Ez az egész egyébként tokkal-vonóval (és titán cövekekkel) is csak alig több 600 
grammnál, még esőruhát is tartalmaz, és hihetlen rugalmas! Cowboy camp? Csak az alsó rész kell.
Esik, de nincsenek szúnyogok? Alsó rész plusz sátor. Ésatöbbi.

A **hálózsákon** nem spóroltam, a túrára egy -6 fokig komfortos 760 grammos *Feathered Friends 
Hummingbird 20* gyönyörűséget vittem, hozzá pedig egy relatíve nehéz de legalább oldalt alvóknak is 
kényelmes *Exped SynMat UL 7* felfújhatós **matracot**. A legeslegújabb felfújható matracok 
egyébként már egész könnyűek, de még mindig sújtja őket a könnyű kipukkadás, és akkor aztán alhatsz
a földön vagy az esőház deszkáján. Úgyhogy a hozzá tartozó javítószett is mindig bent van. A matrac
amúgy párévente elhasználódik (belül felszakadnak a varrásai), de maradtam az Exped legkönnyebb, de 
szintetikus töltettel ellátott termékénél.

A hálózsák nemcsak az Apalacsot bírta ki, hanem az elmúlt tíz évet is, bár lassan megérné egy csere.
Valós körülmények között úgy fagypontig lehet jól használni. Azóta két másik zsákkal egészítettem 
ki egy logikus rendszerré:
- *Enlightened Equipment Revelation 40*, ez egy nagyon kényelmes nyári quilt, igazából takaró, 
  hozzákapcsolható a matrachoz, behúzható vagy nyitva hagyható a lábrész, rugalmas cucc.
- *Western Mountaineering Antelope MF 5*, téli múmiazsák, eléggé új, még nem mertem 0 alatt aludni 
  benne, de ami késik, az jön!

**Hátizsák** témában több mindent is kipróbáltam az elmúlt években, végül a *Gossamer Gear Mariposa*
zsákomat diszkvalifikáltam, mert idegesítő módon pár kritikus helyen idő előtt szétfeslett. Így 
aztán a túrára való felkészüléskor a konkurencia *ULA Ohm 2.0* zsákja nyert (mindkettő 750 grammos 
egyébként - vesd össze egy majd háromkilós *Deuter*rel), és szuper jelesre vizsgázott mindkét 
Apalacson. A zsák némi varrogatás árán azóta is tartja magát, hosszabb túrákra ezzel járok, 
rövidebbekre viszont rendszeresítettem egy 320 grammos, tehát "stupid light" kategóriás *Gossamer 
Gear MurMur*-t. Ja, egyébként ugye mindenki tudja, hogy a külső hátizsák esőhuzat egy komplett 
hülyeség? A víz ugyanis a hátadnál fog befolyni. A megoldás rém egyszerű: egy szemeteszsák bélés 
csodákat tesz és pénzbe sem kerül.

**Ruha**. Általában van rajtam egy vékony (nyáron) / vastag (télen) nejlon *RailRiders* hosszúnadrág
és félmerinó hosszúujjú póló (nem vagyok izzadós), és viszek egy merinó cicanacit és merinó 
hosszúujjút. Ezeket éjjel is felvehetem tiszta pizsinek, de napközben is szükség lehet rájuk, ha 
hideg lesz. Szigetelő rétegnek, hideg estékhez egy *MontBell* szintetikus töltött pulcsi szokott
asszisztálni, és van egy 65 grammos *MontBell* széldzsekim is, amit a túra alatt vásároltam 
emlékezetes körülmények között, ugyebár.

A legtöbb túrán kidobom a pixisből a 240 grammos *Montane Minimus* héjkabátomat és a hozzá tartozó 
esőnadrágot is - az Apalacson egyszer sem kellettek, a poncsó isteni esővédelemnek bizonyult. A 
Minimus azóta teljesen tönkrement, ki kellett dobni, mert levált a Gore-Tex réteg a belsejéről. A 
vízálló/lélegző dolgokkal nagyon kell vigyázni, mert igazából se nem vízállóak, se nem lélegzőek, 
viszont rettenetes karbantartást igényelnek. Erdős körülmények között nincs sok értelmük, leginkább 
akkor kell ráfanyalodni, ha vízszintes esőjű helyre megyünk (Alpok, mittudomén). Az Apalacson 
egyébként volt nálam egy kesztyű, és egy sapkává alakítható kendő is.

Lábra kizárólag könnyű és vízálló réteg nélküli terepfutó **cipő**, semmi más. Az első túraéveim 
alatt átálltam, és a régi kilós bőrbakacsomat már csakis nagy hóban használom, a nyári Magas Tátra 
meg se kottyan terepcipőben. Ami most éppen egy *Brooks Cascadia* (állítólag a PCT unofficial 
cipője, hehe). Nem mondom, hogy a finnyás lábaimmal egyszerű volt az elején, de mégis ez az egyik 
legnagyobb hozadékú dolog, amit a hosszútáv túrázóktól tanultam. Gyorsan beázik, de gyorsan ki is 
szárad, miközben a bakancs ha egyszer beázik, egy hétig is vizes marad. Zoknit azért viszek egy 
plusz párt - este nagyon fontos a száraz láb (titkos kedvenc márkám a *Darn Tough*), és egy pár apró
kamásli (*Dirty Girl Gaiters*) is jól jön a kavicsok kint tartására.

A **konyhát** tekintve, hosszas mérlegelés után nem álltam át az ultrakönnyű túrázók kedvencére, 
az [alkoholos főzőre](https://www.google.hu/search?q=alcohol+stove). Pedig nevetségesen könnyű, 
igaz, lassabban melegít a hagyományos palackos módszernél. Viszont a jó régi *Coleman F1* is 
tűrhetően könnyű, gyors, és ami tisztaságmániás énemnek nagyon fontos, tiszta. Van még egy 
szuperdivatos *Evernew* titán lábasom egy titán kanállal, és már főhet is a Smack! A Mountain House!
A virsli! A Pasta Sides!

**Elektronika és térképek**. Viszek okosmobilt GPS térképpel, és annak idején betettem egy adag 
szörnyen nehéz - majd félkilós - papíralapú térképet is, aminek a nem kellő részét egy ideig előre 
küldözgettem postán, aztán egyszer csak elég lett belőle, hiszen az okosmobil napi párszori 
megnézésre bőven elég volt. Mindez ráadásul kizárólag a térképbuziságomnak szól, ugyanis az AT 
nagyon rendesen ki van jelezve, és egy jó útikalauz sokkal fontosabb, mint a térkép. 
Az [AT Guide](http://www.theatguide.com/) annyira szuperjó, hogy Kéktúra-fejlesztőknek is simán 
ajánlom: az oldalakon az ösvény magasságprofilja látszik, ráírva minden hasznos infóval, ami csak 
létezik. Tükörreflexes múltammal nem álltam meg, hogy egy rendes fényképezőgépet is betegyek: egy 
*Sony Alpha 5100* (a legkönnyebb elérhető APS-C formátumú gép) szokott tudósítani, igaz csak 
egyetlen széles látószögű lencsével (úgyhogy lehet keresni a macit a kép sarkában). Ez a gép tud 
NFC-t, amivel bárhol át tudja dobni a fotókat a mobilra. Annak idején az Apalacson kellett a gépbe 
egy *Eye-Fi* kártya volt, ami ugyanezt wifivel tudta megcsinálni.

**Minden más**. Összeraktam egy mini elsősegély és javító csomagot is, amit azóta is kiegészítgetek,
de minden túrára viszem. A vizet Észak-Amerikában tisztítani kell, így *Aqua Mira* klórdioxidos 
fertőtlenítő cseppeket használok (ezt is szoktam idehaza is vinni). Vízkapacitás tekintetében elég
agresszív szoktam lenni, általában valahol 1.5-3.5 liter között, anno 3-at vittem, de a zöld erdős 
tájon igazából felesleges volt. A kulacs amúgy a modern outdoor-iparág legnagyobb hülyesége, veszel 
az üzletben egy literes üdítőt, és máris van egy ultrakönnyű kulacsod. Neszeszerként egy zacsiban 
van fogkrém, fogkefe, mini tusfürdő, és egy tekercs vécépapír. A hivatalos *Leave No Trace* etika 
szerint illik egy mini-ásót vinni, hogy vécézés előtt kiássuk a lyukat a dolgoknak.

Az Apalacson összesen 5.5 kiló volt a vállamon, plusz a kaja plusz a víz (a hátizsák fix - kaja és 
víz nélküli - tömegét hívják alapsúlynak, *base pack weight*nek). Összehasonlításul: idehaza 
szerintem már a 10 kilós alapsúly is lájtosnak számít, de az elvetemült ultrakönnyű túrázók le 
tudnak menni 2-3-4 kilóig is, sőt. Nyáron én is szoktam bőven 4 kiló alatti alapsúllyal sátorozni,
ami egész vicces: olyan, mintha szimplán csak egy egynaposon lennél, miközben ott figyel az 
éjszakázó felszerelés a hátadon. Ajánlom mindenkinek. Szeressétek és próbáljátok ki az ultrakönnyű 
túrázást!

Ha valakit érdekelnek a szőrszálhasogató részletek, nézze meg a grammra lebontott 
[fájlomat](https://www.dropbox.com/s/i67dfnzthlyw79t/Gear%20List.xlsx?dl=0). Ebben megtalálja 
etalonként [Guthook](http://www.guthookhikes.com/) egy listáját, az én 2014-es Apalacson használt 
listámat, illetve egy módosítgatható aktuális listát, ahol jobb oldalon a nem vitt cuccok és egyéb 
vásárlási ötletek (ahol van ár) állnak.

*Ezt az oldalt 2022 novemberében aktualizáltam.*

![Cuccaim nagy része, még tisztán.](https://lh3.googleusercontent.com/-t8WF4KNV3jA/UoU5oCbK_oI/AAAAAAAAIcE/ht_Rn1u1k94/s1280-Ic42/20130815_224258.jpg)
