Date: 2013-08-16
Tags: Appalachian Trail

# Felszerelés

Korábban volt már, hogy néhány éve, nagyjából egy időben az Apalacsos tervem létrejöttével és az USA hosszútáv túrázós blogoszféra felfedezésével olvastam Paul Mags [szuper esszéjét](http://www.pmags.com/lightweight-backpacking-101) az ultrakönnyű túrázásról, és megvilágosodtam. Az ultrakönnyű túrázás leginkább egy minimalista hozzáállást takar, ami egyébként rám is elég jellemző - a lényeg, hogy minél kevesebb dolgot vigyél magaddal, de úgy, hogy közben a saját komfort- és biztonságérzetedet megtartsd. Szeretjük a többfunkciós felszerelést és szeretjük a felesleges extráktól mentes dolgokat. A komfort- és biztonságérzet persze elég személyes és időben és tapasztalattal változhat is, hiszen például embere válogatja, hogy szeretne-e aludni a medvékkel teli erdő mélyén egyetlen kifeszített nyitott ponyva - az [A-frame tarp](https://www.google.com/search?q=a-frame+tarp) - alatt. Az viszont már többeknek kérdéses lehet, hogy miért kell 5 alsógatyát vinni egy egyhetes túrára. Pedig egy nehéz zsák sok mindent elront, ha napokon-heteken át kell cipelni. 

Az ultrakönnyű hozzáállásból az USA-ban (a sátras túrázás hazájában) már a hetvenes években mozgalom lett. Mivel a hagyományos gyártók valamiért azóta sem igazán álltak rá minimalistább és könnyebb cuccokra, először egy ilyen csináld-magad mozgalom alakult ki, majd a legsikeresebb csináld-magad műhelyek szép lassan márkákká nőtték ki magukat. Jelenleg ott tartunk, hogy főleg az USA-ban rengeteg *cottage gear manufacturer* létezik, amelyek csúcsminőségű és használhatóságú (és persze nevetségesen könnyű) dolgokat készítenek igazából nem is vészesen drágán. Mondjak kedvenceket? A listámból majd úgyis láthatod, de rendben van: [Six Moon Designs](http://www.sixmoondesigns.com/), [Gossamer Gear](https://gossamergear.com/), [ULA](http://www.ula-equipment.com/), [ZPacks](http://www.zpacks.com/).

A nagy gyártók szépen lassan azért fejlődnek, de leginkább az látszik, hogy bizonyos márkák jobban kiszolgálják azokat, akik nem a gyönyörű színükért vesznek meg egy héjkabátot. Mondjak ilyent is? Oké, legyen: [Montane](http://www.montane.co.uk/), [Rab](http://rab.uk.com/), [MontBell](http://euro.montbell.com/). E három márka sajnos messziről elkerüli divattúrázóktól hemzsegő kicsi országunkat, és az a szomorú igazság, hogy kevés kivételtől eltekintve nincs jó cucc az itthoni outdoor-boltokban. Persze az USA-beli nagy láncok sem a cottage cuccokat preferálják, de ott mind a termékek, mind az eladók sokkal jobban alkalmazkodnak a valós hátizsákos túrázós igényekhez.

Van egy anekdotám: az egyik itthoni boltban nézegettem a Therm-A-Rest felfújható matracát és meséltem az eladó hölgynek, hogy neten hallottam rossz tapasztalatokat vele - túl könnyen és sokszor kilyukad. Mondja a lány, ő ilyent aztán soha sem hallott. Kérdezem, hogy akkor szerinte végig tudok-e menni három hónapot egy matraccal. És mit mondott erre a lány? Hehe, ezt:

> Olyan nem létezik, hogy valaki három hónapot egyfolytában sátorban és matracon alszik.

Persze nem szeretnék kedélyeket borzolni: Közép-Európa nem is kedvez az igazi, civilizációtól eltávolodó házizsákos túrázásnak. A Kéktúra két falu között a legrövidebb utat találja meg, az Alpok minden hegyoldalában menedékház vár hideg sörrel. Talán Skandinávia, talán Skócia, és még néhány izolált terület, ahol kontinensünkön fontos lehet, hogy az a matrac három hónapig matrac legyen.

## És a konkrétumok

Annak ellenére, hogy erdő mélyén és szélmentes helyeken hatékony lehet, én sem viszek *A-frame tarp*ot, hanem inkább egy minden irányból védett **ponyvasátrat**, ami túrabot segítségével áll fel, napközben pedig poncsóként is használható: ez a *Six Moon Designs Gatewood Cape*. A sátor alá van egy *groundsheet*, sőt egy *ZPacks Cuben Fiber Bathtub Floor* hehe, illetve az eredeti Six Moon Designs-os hálósátor helyett nemrég vettem egy jóval könnyebb Sea-to-Summit hálósátrat. Ez az egész egyébként tokkal-vonóval (és titán cövekekkel) is csak alig több 600 grammnál. És még esőruhát is tartalmaz.

A **hálózsákon** nem spóroltam, egy -6 fokig komfortos 760 grammos [*Feathered Friends*](http://featheredfriends.com/) gyönyörűségem van, hozzá pedig egy relatíve nehéz de legalább oldalt alvóknak is kényelmes Exped SynMat UL 7 felfújhatós **matrac**. A legeslegújabb felfújható matracok egyébként már egész könnyűek, de még mindig sújtja őket a könnyű kipukkadás, és akkor aztán alhatsz a földön vagy az esőház deszkáján. Úgyhogy a matrachoz tartozó javítószett is bent lesz.

**Hátizsák** témában több mindent is kipróbáltam az elmúlt években, végül a *Gossamer Gear Mariposa* zsákomat diszkvalifikáltam, mert idegesítő módon pár kritikus helyen idő előtt szétfeslett. Így aztán a tavalyi túrára való felkészüléskor a konkurencia *ULA Ohm 2.0* zsákja nyert (mindkettő 750 grammos egyébként - vesd össze egy majd háromkilós *Deuter*rel), és szuper jelesre vizsgázott a 2013-as Apalacson. Ja, egyébként ugye mindenki tudja, hogy a külső hátizsák esőhuzat egy komplett hülyeség? A víz ugyanis a hátadnál fog befolyni. A megoldás rém egyszerű: egy szemeteszsák bélés csodákat tesz és pénzbe sem kerül.

**Ruha**. Lesz rajtam egy vékony hosszúnadrág és vékony hosszúujjú póló (nem vagyok izzadós), és viszek egy merinó cicanacit és merinó hosszúujjút. Ezeket éjjel is felvehetem tiszta alvóruhának, de napközben is szükség lehet rájuk, ha hideg lesz. Szigetelő rétegnek, hideg estékhez egy *MontBell* szintetikus töltött pulcsi fog asszisztálni, és viszek egy 65 grammos *MontBell* széldzsekit is, amit tavaly vásároltam a túra alatt emlékezetes körülmények között, ugyebár. Ezzel együtt kidobom a pixisből a 240 grammos *Montane Minimus* héjkabátomat és a hozzá tartozó esőnadrágot is - tavaly egyszer sem kellettek, a poncsó isteni esővédelemnek bizonyult. Nagyobb hidegre kell egy kesztyű, és egy sapkává alakítható kendő is.

Lábra kizárólag könnyű és vízálló réteg nélküli terepfutó **cipő**, semmi más. Az elmúlt két év alatt átálltam, és a régi kilós bőrbakacsomat már csakis nagy hóban használom, a nyári Magas Tátra meg se kottyan a *Montrail Mountain Masochist*ban. Nem mondom, hogy a finnyás lábaimmal egyszerű volt az elején, de mégis ez az egyik legnagyobb hozadékú dolog, amit a hosszútáv túrázóktól tanultam. Gyorsan beázik, de gyorsan ki is szárad, miközben a bakancs ha egyszer beázik, egy hétig is vizes marad. Zoknit azért viszek egy plusz párt - este nagyon fontos a száraz láb (titkos kedvenc márkám a *Darn Tough*), és egy pár apró kamásli (*Dirty Girl*) is jól jön a kavicsok kint tartására.

A **konyhát** tekintve, hosszas mérlegelés után nem álltam át az ultrakönnyű túrázók kedvencére, az [alkoholos főzőre](https://www.google.hu/search?q=alcohol+stove). Pedig nevetségesen könnyű, igaz, lassabban melegít a hagyományos palackos módszernél. Viszont a jó régi *Coleman F1* is tűrhetően könnyű, gyors, és ami tisztaságmániás énemnek nagyon fontos, tiszta. Van még egy szuperdivatos *Evernew* titán lábasom egy titán kanállal, és már főhet is a Smack! A Mountain House! A virsli! A Pasta Sides!

**Elektronika és térképek**. Viszek okosmobilt GPS térképpel, és annak idején betettem egy adag szörnyen nehéz - majd félkilós - papíralapú térképet is, aminek a nem kellő részét egy ideig előre küldözgettem postán, aztán egyszer csak elég lett belőle, hiszen az okosmobil napi párszori megnézésre bőven elég volt. Mindez ráadásul kizárólag a térképbuziságomnak szól, ugyanis az AT nagyon rendesen ki van jelezve, és egy jó útikalauz sokkal fontosabb, mint a térkép. Az [AT Guide](http://www.theatguide.com/) annyira szuperjó, hogy Kéktúra-fejlesztőknek is simán ajánlom: az oldalakon az ösvény magasságprofilja látszik, ráírva minden hasznos infóval, ami csak létezik. Tükörreflexes múltammal nem álltam meg, hogy egy rendes fényképezőgépet is betegyek: egy *Sony NEX-5N* fog tudósítani, igaz csak egyetlen széles látószögű lencsével (úgyhogy majd kereshetitek a macit a kép sarkában). Újdonság a második úton, hogy a gépben egy *Eye-Fi* kártya van, ami a dzsugnel közepén is átküldözgeti a fotókat a mobilra, így amikor wifit találok és fotókat teszek fel nektek, azonnal a szuper minőséget kaphatjátok.

**Mindenmás**. Összeraktam egy mini elsősegély és javító csomagot is, amiben ezúttal kicsivel több van, mintha csak ide indulnék a szomszédba. A vizet Észak-Amerikában tisztítani kell, így klórdioxidos fertőtlenítő cseppek is kellenek, valamint 3 liternyi víztároló kapacitás. A kulacs amúgy a modern outdoor-iparág legnagyobb hülyesége, veszel az üzletben egy literes üdítőt, és máris van egy ultrakönnyű kulacsod. Neszeszerként egy zacsiban lesz fogkrém, fogkefe, mini tusfürdő, és egy tekercs vécépapír. A hivatalos *Leave No Trace* etika szerint a használt vécépapírt is el kell csomagolni és civilizációba érve kidobni, úgyhogy lehet, hogy egy kicsit illegális leszek...

Nos, ez így összesen 5.5 kiló a vállamon, plusz a kaja plusz a víz (a hátizsák fix - kaja és víz nélküli - tömegét hívják alapsúlynak, *base pack weight*nek). Összehasonlításul: idehaza szerintem már a 10 kilós alapsúly is lájtosnak számít, de az elvetemült ultrakönnyű túrázók le tudnak menni 2-3-4 kilóig is, sőt. Tavaly nyáron én is voltam 4 kiló alatti alapsúllyal sátorozni és vicces volt: olyan, mintha szimplán csak egy egynaposon lennél, miközben ott figyel az éjszakázó felszerelés a hátadon. Ajánlom mindenkinek. Szeressétek és próbáljátok ki az ultrakönnyű túrázást!

Ha valakit érdekelnek a szőrszálhasogató részletek, nézze meg a grammra lebontott [fájlomat](https://www.dropbox.com/s/i67dfnzthlyw79t/Gear%20List.xlsx?dl=0). Ebben megtalálja etalonként [Guthook](http://www.guthookhikes.com/) egy listáját, az én 2014-es Apalacson használt listámat, illetve egy módosítgatható aktuális listát, ahol jobb oldalon a nem vitt cuccok és egyéb vásárlási ötletek (ahol van ár) állnak.

![Cuccaim nagy része, még tisztán.](https://lh3.googleusercontent.com/-t8WF4KNV3jA/UoU5oCbK_oI/AAAAAAAAIcE/ht_Rn1u1k94/s1280-Ic42/20130815_224258.jpg)
