Date: 2013-10-04
Tags: Appalachian Trail

# 48.nap: Go Shenandoah! 45 teljesítménytúra

## 951.7 (28.4) Gravel Springs Hut

Alább olvasható az október 4-én megrendezésre kerülő *Go Shenandoah! 45* elnevezésű teljesítménytúra kiírása.

**Táv.** Rajt a Rock Spring Hut, cél a Gravel Springs Hut. Hossz 45.7 km, szintemelkedés közepes. Itiner nincs, végig követni kell a fehér jelzést.

**Idők.** Rajt nyit pirkadatkor (7.00), cél zár alkonyatkor (19.00), szintidő így legfeljebb 12 óra.

**Ellátás.** Túránkkal az Apalacs hagyományait kívánjuk követni, így a versenyzők ellátásban nem részesülnek, a célban sem. Csomagszállítás a célba nincs. Sőt az útvonalon két *wayside*-ot is bezárattunk a tiszta túrázás kedvéért. A rendezőség tökéletes autó- és embermentes környezetet biztosít (néhány makacs *SOBO* azért közbejöhet). Vízvételi lehetőség a forrásoknál, bár mind kiszáradtak, valamint saját felelősségre a piknikező helyek és *wayside*ok környékén csapból - lásd lentebb.

**Nehezítés.** Azon versenyzők, akik egy rangerrel találkoznak, dobnak egy kockával. Ha ez eredmény egyes vagy hatos, a ranger parkból való kidobással diszkvalifikálja a sporttársat.

**Jutalom.** A teljesítők jutalma ezúttal nem kitűző vagy jelvény, hanem a lehetőség, hogy egy másnapi habkönnyű 15 mérföldes nap és sikeres stoppolás után meleg ebédet *és* vacsorát kaphatnak.

Sikeres túrát kíván a *rendezőség*.

---

**Túrajelentés.** Időjárás tökéletes túraidő, napos, felhő alig, reggel 15 fok, délután 20 fok körül. Egy induló sporttárs akadt, a távot sikeresen teljesítette. Indult 7.15, a célba beérkezett 16.45, szintideje így 9.30. Jutalma, egy bő fél napos városi kikapcsolódás és agyonzabálás, feltehetőleg nem marad el. Persze csak ha az éjjel fel nem falják a shelter környékén imént látott barnamedvék, illetve nem kínozzák halálra a naplóbeli leírásokban többször is említett patkányok.

![Mindkét Apalacs, az ösvény és az út is együtt gerincezik.](https://lh3.googleusercontent.com/-dbWckSJG0F4/UoU6Ig_xkKI/AAAAAAAAIBY/4DJyM6KQKTs/s1024-Ic42/20131004_090337.jpg)

![Egy ilyen fotó elkattintása óriási veszély: ha észrevesznek a rangerek, instant kidobás!](https://lh3.googleusercontent.com/-TmwzaXqzL4Y/UoU6ImedLUI/AAAAAAAAIkM/rf7QbqIKQwY/s1024-Ic42/20131004_154411_p.jpg)