Date: 2013-10-12
Tags: Appalachian Trail

# 56.nap: Ómassa, PA

## 1097.3 (22.5 + 0.2) The Ironmaster's Mansion Hostel, Pine Grove Furnace

Ron, a nyugdíjas, volt repülőnavigátor és volt légiforgalmi irányító sheltertársam láthatóan aludni szeretett volna még reggel fél hétkor, pedig már második napja a kalyibában dekkolt. Ki akarta szárítani a cuccait, pedig hát tudhatta volna, hogy azok úgyis túra közben viselve száradnak ki leginkább. Az éjjel rettenetes eső volt az elmúlt két nap csúcspontjaként, emlékszem, egyszer lenyúltam a hálózsák lábrészéhez, és az totál vizes volt a beérkező vízpermettől. Necces, necces, de aztán szerencsére elállt az eső, és a szél meg a testmelegem nagyjából kiszárították a zsákot hajnalig. A ropogósan száraz és jó meleg pizsiruhából visszabújni a nedves túraruhába, na az nem volt jó, még úgy sem, hogy a nem vizes, csak nedves felsőt magamon hagytam éjszakára és így azt nem kellett cserélni, már száraz volt. Egyszóval, egész jól bírtam menedzselni az özönvizet, hála nektek esőházak.

Az erdő olyan igazi hamisítatlan őszi hangulatot árasztott. A nap felhőfátyol mögül sütött bágyadtan, a dombok szelídek voltak és sok fa már teljesen kopaszon állt. Az egész megint nagyon emlékeztetett Magyarországra, és amikor egy hegyi kulcsosház, azaz *cabin* füstje megcsapott, menten elhatároztam, hogy nekünk is ki kéne venni késő ősszel egy kulcsosházat a barátokkal, és délután túrázgatni, este szalonnát sütni, éjjel meg orrvérzésig társasozni, az lenne csak a jó móka. Hát, úgy legyen.

Ma is fontos mérföldkőhöz értem az utazás során, ugyanis elérkeztem az AT feléhez. Tudtam, hogy van valahol egy magánember által emelt sokat fotózott jelzőoszlop, amivel csak az a baj, hogy mivel azt évekkel ezelőtt emelték, az ösvény folyamatos bővítgetése és áthelyezései miatt már nem jó helyen van és rossz számokat is tartalmaz. Talán épp ezért a kaller nem is említi, csak azt mondja meg, hol van az aktuális, valódi felezőpont. Egy teljesen jellegtelen útkereszteződésnél, nyilván. Így aztán az emlékoszlop teljesen váratlanul ért pár mérfölddel később.

Mai otthonom a szép nevű Pine Grove Furnace State Park. Bár a park mutatnivalója egy, az újmassaihoz teljesen hasonló óriáskemencés vasöntöde a múltból, a túrázók nem erről ismerik, hanem a kis élelmiszerboltról, ahol a híres nevezetes *Half Gallon Challenge* zajlik. Minden túrázó delikvens megpróbálkozhat fél gallon jégkrémmel, és ha le tudja nyomni fél óra alatt, akkor a bolt állja a számlát, legalábbis régebben így volt. A bolt naplója szerint a próbálkozók nagy része vagy nem tudja megcsinálni, vagy búvárjégkrémet sikerül ennie: lemegy, körbenéz, feljön. A hely jelenleg utolsó napjait tengeti nyitva a közelítő tél előtt, és annyira ki van fosztva, hogy nemhogy jégkrém, más se nagyon van. Egy burgert azért csinált nekem az eladó, amivel kihúztam estig. Az ugyancsak híres *AT Museum* sajna az orrom előtt bezárt, épp négykor érkeztem.

Az Ironmaster's Mansion, azaz a vasöntőmester háza patinás kúria 1829-ből, ami ma hostelként funkcionál. Az egész gyönyörűen fel van újítva, bár a legjobban az tetszett, hogy két titkos ajtó is van, amelyek a pince egy elrejtett területére vezetnek. Az elmélet szerint a tulajok a Földalatti Vasút mozgalomban vettek részt, és annak idején délről szökött rabszolgákat bujtattak. A mostani *innkeeper* tavasz óta egy nyugdíjas pár, akik rettenetesen fellelkesedtek érkezésemen, a bácsi egész este Magyarországról faggatott, még az atlaszt is elővette, és mindent részletesen el kellett mutogatnom neki. Ennél már csak akkor volt lelkesebb, amikor kiderült a foglalkozásom: miután meséltem neki az alapunkról, megnézte az alakulását a neten, és láthatóan elgondolkodott, hogy valahogy vennie kéne. Hehe, betörünk az amcsi befektetési piacra? Persze mindeközben tömtek kajával és piával: a szálláshoz automatikusan járó pizza mellé kaptam az ő vacsorájukból is, meg jeges teát, meg üdítőt, végül egy nagy adag jégkrémet. Holnap kettő *waffle* a reggeli, ezzel csak kihúzom valahogy Boiling Springs-ig!

![Mire az eső elállt, már a könnyűcske Dél-Pennsylvaniát taposom.](https://lh3.googleusercontent.com/-zk3yXFRrGwc/UoU6MbY7VBI/AAAAAAAAI68/NDUxY6Rq4C4/s720-Ic42/20131012_092601_m.jpg)

![Jó nagy esőház, kár, hogy nem a mai célpontom.](https://lh3.googleusercontent.com/-3LY0gFSU_QM/UoU6NPmjvaI/AAAAAAAAIBo/k0G4-LHOd74/s1024-Ic42/20131012_123517.jpg)

![Hiába az ösvény felezőpontja, idénre én már túl vagyok a háromnegyeden.](https://lh3.googleusercontent.com/-NnOYqzxPqB4/UoU6NoosITI/AAAAAAAAI7A/RA-TgBussNM/s720-Ic42/20131012_144243_p.jpg)