Date: 2014-09-06
Tags: Appalachian Trail

# 95/21.nap: Egy igazi nulla

## 1887.0 (0.0) US 2, White Mountains Hostel, Gorham

Reggel mérlegeltem egy csomó tényezőt, jó hosszan, aztán úgy döntöttem, a közelgő vihar ellenére elindulok. Aztán még egyszer mérlegeltem mindent, és úgy döntöttem, mégsem indulok el. Innentől kezdve nem történt túl sokminden, csomó mindenből behoztam magam a neten, ezerszer végignéztem az előttem álló részt a kalauzban, és közben gondosan ügyeltem arra, hogy kellően inaktív legyek.

Az eső egyébként délután négykor megjött, de az ijesztő felhőkön kívül nem volt egy nagy cucc, túlélhető lett volna a vadonban is. Az este legjobb pillanata pedig az volt, amikor 11-en gyömöszöltük be magunkat a kocsiba a szokásos Wal-Mart körhöz, a cédéről meg ordított a Fortunate Son. Igazából egykét apróságért mentem csak, vicces volt tíz percen át tévelyegve keresni a wc-papír részleget a gigamegaszuper áruházban. Na meg a vacsi: van ilyen melegkajás pultjuk, 4.50-ért annyi csirkeszárnyat, krumplit és jalapeno poppert adtak, hogy konkrétan rosszul lettem. Az éhes túrázó mohósága, ugye.

A mérleg: a kedvem továbbmenni nagy (négy nap szuper időt jósolnak), a térdem oké, a hasam még mindig nem oké. Most éppen rosszullétben fetrengek a jóllakottságtól, de előtte még fájdogált. Lehet diétázni kellett volna, hát asszem ez a vonat elment. Na mindegy, akármi is van, holnap irány Maine!