Date: 2013-09-27
Tags: Appalachian Trail

# 41.nap: Repül, sárga, fáj, mi az?

## 802.1 (20.1) Blue Dog Art Cafe & Hostel, Buena Vista

Tizedes! Látja ott azt a mit sem sejtő szerencsétlent? Ugyan nem ártott nekünk, de nagyon meg kéne csípni! Hadd tudja meg, milyen erős a Közép Virginia Hornet Hadosztály! Ja és tizedes, az áldozat észre ne vegye, hogy maga volt az! Világos?

Jelentem tábornok úr világos! Bevetésre vigyázz-kész-in-dulj!

ÁÁÁÚÚÚ!!! Jééézus mi ez? Valami sárga...

Tizedes, meglátták magát! Maga marha, ezennel lefokozom! Oszolj!

---

A vörösre felpüffedt csuklóm már jobban van, de még mindig rendesen be van dagadva. Adok egy csomag Pop Tart-ot annak, aki tud bármit mondani, ami ideát Amerikában nem durvább / erősebb / veszélyesebb, mint odahaza. Még ezek a rohadék darazsak is ötször akkorát csípnek, mint a magyar fajta. Őket is a Pentagon pénzeli?

Nektek biztos uncsi, de le kell írjam: számomra megunhatatlan érzés magasan a hegyen állni, és azt figyelni, hogy a felhők hogyan gomolyognak odalenn a völgyben, miközben felettem mélykék ég és szikrázó nap figyel. Megint megkaptam ebből a részem, persze komolyabb mászás árán, és megint imádtam.

Ezen - és a darázson kívül - nem volt túl izgi túra ma. Egy kisebb folyó felett volt egy cuki gyalogos függőhíd. Az ösvény elment a Lynchburg víztározó mellett, magasan a hegyoldalban, és mintha direkt figyeltek volna arra, hogy kilátás egy se legyen a tóra. A fák közül azért láttam, hogy van valami csónakokkal felszerelt házikó a gát mellett, és ahogy ott állok, Snickers szeletet eszegetek és figyelek, szürreális élmény ütött be. A házikónál elkezdett csörögni a telefon. Illetve nem tudom mi volt, leginkább egy kora kilencvenes évekbeli telefonra emlékeztetett, de irtó hangos volt, az egész erdő zúgott bele. Négyszer csörgött, aztán vége. Gondoltam kinyitják a zsilipeket vagy valami, de semmi sem történt. Lehet, hogy tényleg a telefon volt?

Alighogy elkezdtem stoppolni az útnál, egy autó behajtott a parkolóba és kitett egy túrázót. Odarohanok, és igen, Paul, a nyugdíjazott és kicsit szenilis kamionsofőr elhozott a városba nevetséges öt dolcsiért. Azt nem tudja hol van Montebello (basszus, 25 mérföld innét), de egy tizenötösért talán elvisz holnap. A hostel tulaj Sue nagyon kedves volt és próbált mindenhogyan segíteni, de hát neki is ugyanazt mondta a Dutch Haus rögzítője a telefonba. Az internetes posta-nyomkövető szerint viszont a túrabotjaimat leszállították. Ez jó jel! Ja és kiderült, hogy a hely teljesen váratlanul zárt be a nyáron.

Akárhogy is, holnap vízbe ugrik az a bizonyos majom. Addig is telezabáltam magam pizzával - elsőként ideát - egy nagyon családi étteremben. Sajna nem volt csapolt sörük, így viszont üvegesből próbáltam ki a *Yuengling*-et (ejtsd: jingling), ami a neve ellenére amcsi, valami nagyon tradicionális pennsylvaniai, kicsit vizes de egész bejövős. És előtte körbenéztem egy amish üzletben is. Tökjó házi készítésű cuccokkal volt tele, sajna méregdrágán és nem igazán túrázós kiszerelésekben. De az eladó csajszi legalább tudta, merre van Magyarország, errefelé ez is valami. Még mindig redneck-országban vagyunk, bár már nagyon az északi csücskén. Micsoda változás lesz ehhez képest jövőre New England!

![Nem lehet megunni!](https://lh3.googleusercontent.com/-iY2-Fk0wDgg/UoU6E7fNGnI/AAAAAAAAICQ/apDKlmalXFg/s1024-Ic42/20130927_084358_p.jpg)