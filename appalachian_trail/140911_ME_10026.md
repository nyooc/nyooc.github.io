Date: 2014-09-11
Tags: Appalachian Trail

# 100/26.nap: Maine in rain

## 1983.6 (18.7) Spaulding Mountain Lean-to

Hárman voltunk a hostel szobájában, a köcsög mackó alaszkai fel se kelt, a túlbuzgó bajszos órája meg fél hatkor ébresztett engem is. Ezek után nem bírt készen lenni háromnegyed hétre, én meg nem bírtam ezért nem beszólni neki.

Na ja, kicsit idegesen indult a nap, végül hét tízre odaértünk a kocsival az ösvényhez és már futottam is felfele. A Saddleback emelkedője váratlanul könnyen ment, és az eső sem igazán esett egyelőre. Viszont aztán kibuktam a közepes fenyők közül a törpefenyők közé, ahol a tejködben ezerrel fújta a szél az esőcseppeket. A poncsó tutin működik az Apalacs 99%-án, hát itt vitorlaként dagadt, meg összevissza fellibbent - ami persze esetünkben nem annyira szexi, mint mondjuk Marilyn szoknyája ugye. Szóval egy kéz poncsót lefog, egy botokat tart, amikor meg két bot kéne, akkor imádkozás. A rohadék Saddleback-nek meg három csúcsa van, úgyhogy volt ott buli rendesen. De ez is egész gyorsan ment, és hát az ilyen időnek megvan az az előnye, hogy az ember nem nézeget, nem tát szájat, csak megy előre. Sok *SOBO* azt mesélte korábban, ez a legjobb kilátás evör, hát ennyit erről, annyira azért nem sajnálom, nekem is volt jópár szuper.

Visszatértem az erdőbe, a köd oszlott, az eső rákezdett, én meg közeledtem a következő patakátkeléshez. Röhögtem, nyilván semmi értelme bármit is tenni a cipőmmel, hiszen úgyis csuromvizesek, erre a patakon megint át lehetett ugrabugrálni! Onnét már a mostani standardjaim szerint rém egyszerű volt a túra: csak 2x300 méter nájsz emelkedő. Az első esőház viszont tele volt, az emberek egyszerűen el sem indultak belőle. Na mondom, most olyan nagyon nincs kedvem sátorozni. Így aztán marhára örültem, amikor a cél esőházban szorítottak nekem egy nyolcadik helyet. Mindez három után történt, onnantól szárítkoztunk (a többiek az elsőből jöttek át ma), eszegettünk, beszélgettünk, jól eltelt a délután. Előkerült csomó név, akit ismerek, meg nagyon aranyos sztorik. Az eső meg esik, a szél fúj, de elvileg ki kell tisztulnia reggelre. Akkor pedig az utolsó előtti rövid magashegyes nap a következő városba - hogy nekem milyen jó dolgom van!