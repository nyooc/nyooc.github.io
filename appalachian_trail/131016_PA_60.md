Date: 2013-10-16
Tags: Appalachian Trail

# 60.nap: Easy

## 1171.8 (18.0 + 0.3) Rausch Gap Shelter

*Easy like sunday mornings*, énekli Mike Patton a fülembe, és igen, ez a nap  ízig-vérig ízi volt. Az esőházak kissé bután oszlanak el errefelé, de mivel mostantól hivatalosan óvatos vagyok a bárhol felbukkanni képes sziklák miatt, a 18 mérföld a tervezéskor azért nem tűnt *annyira* kevésnek. Hát mit mondjak, hiába indultam fél kilenckor, kettőre itt voltam. Persze rohanós agyacskám lázasan kereste a lehetőségeket, hogyan lehetne tovább törtetni, de a sok-sok racionális indok győzött végül. Először is, a következő esőház több, mint 13 mérföld innen, és 31 mérföld késői indulással és fejlámpás érkezéssel nem *fun*. Másodszor, csak akkor lenne igazán értelme rohanni, ha Port Clintont - ahol mindenképp meg akarok éjszakázni - egy egész nappal közelebb tudnám hozni, ahhoz pedig holnap is brutál harminc-közeli nap kellene - és ha az sziklás lesz? Ráadásul holnap délután állítólag esni fog és jelenlegi tervem szerint egy újabb rövid nap egy szuperszónikus shelterhez visz majd, ahonnét már jól elérhető a város egy újabb nappal. Azt már nem is említem, hogy még mindig iszonyú jól állok napokkal.

Szóval benyugtatóztam hiperaktív agyacskámat és mit mondjak, egyáltalán nem bántam meg. Ez az esőház is vadiúj, és rögtön az udvaron van a forrás, így kimostam szétporladó zoknimat és megtisztogattam sokat szenvedett lábacskáimat. Míg ezek száradtak, hosszasan figyeltem, ahogy a csíkosmókus kémleli a terepet, majd a nyitott kajás szatyromig próbál eljutni. Néztem a sárguló erdőt, a sziklarengeteget alattam, a futó őzeket a nyílegyenes ösvény messzeségében. Aztán eljött az öt óra, és főztem magamnak fincsi vacsit: fussilli tészta chipotle szósszal, jó adag baconreszelékkel.

Aztán beérkezett Black Tie, a *section hiker* Atlantából, akivel tegnap is együtt voltam, és azóta eldumáltuk az estét. A desszert mellé megittam egyet a négy Starbucks Via instant kávéból, amit Colonel-től, a volt *thru-hiker*-től kaptam ma reggel ajándékba: teljesen jó cucc, csak nem negyed liter vízben kell feloldani, ahogy az utasítás szól, hanem egy deciben. Persze, tapasztalt európaiként és az amerikai kávék ismerőjeként ezt már elsőre eltaláltam, hehe. Amúgy az amcsi kávé úgy általában tökjó, sok tejjel és cukorral fincsi tejeskávé lesz belőle, de azért mekkora élvezet lesz majd lenyomni otthon egy Nespressot!

Igen, kell és jólesik ez a nyugalom, hogy az ember igazán kint érezze magát az erdőben. Egy hosszútávú túrán természetes módon előtérben van a napi haladás és sebesség, de ha valami, benn a természet sűrűjében biztos megéri eltölteni egy kis plusz időt, még akkor is, ha két adag meki jobban esne egy helyett a városban két nap múlva. Lassan úgyis visszatérek a mekik világába és akkor már nem lesz választás.

![Mellékútvonalon az esőház felé.](https://lh3.googleusercontent.com/-AF6bvXVpjLQ/UoU6p5ivlTI/AAAAAAAAIfc/DMKieiMeEBE/s1024-Ic42/20131016_140510_m.jpg)