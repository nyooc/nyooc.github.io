Date: 2013-08-30
Tags: Appalachian Trail

# 13.nap: Magas-Smokies

## 222.4 (20.1 + 0.5) Tri-Corner Knob Shelter

Érdekes megfigyelés, hogy az egerek már második napra csak rövid időre jönnek elő, úgy este 10-11 körül. Szaladgálnak egy ideig, aztán mivel a Smokies-ben vagyunk és mindenkinek kint lóg a kajája, rájönnek, hogy úgysincs mit csórniuk tőlünk, úgyhogy kapunk jó pár óra teljesen nyugodt alvást. Reggel egyedül keltem a világossággal (ez itt 7 órát jelent), és egy fincsi forró *oatmeal* - zabkása után negyed kilenckor már úton voltam. Amúgy ez a kialakuló rutinom, ily módon délután 4-5 körülre pihenőkkel is megvan nagyjából 20 mérföld, pedig az sem zavarna, ha csak 6-7 körülre érnék be. Amúgy este nyolckor takarodó, este kilenc pedig *hiker midnight*.

Szóval könnyebb terepen helló huszonpár mérföld, de nem itt. Bár ma kevés emelkedő volt, az ösvény végig nagy magasságban haladt, csodás fenyőerdőkkel, viszont jó sziklás és gyökeres talajjal. Megálltam a Newfound Gap kocaturista parkolójában, ahol ismét furcsán éreztem magam, akárcsak a Clingman's Dome-on tegnap: mi az, hogy az emberek mogorvák, nem köszönnek és egyfolytában a mobiljukkal vannak elfoglalva? Húztam is vissza kis világomba.

Délután kisütögetett a nap és gyorsan teltek a mérföldek. Kiderült viszont, hogy a tervezett esőházam előtti és utáni esőház mégiscsak le van zárva maciveszély miatt, és mivel hosszú hétvége péntekje van, kezdtem félni, hogy túl sokan lesznek. Főleg miután megelőztem egy öregebb párocskát és egy négyes családot, akik mind ide tartottak. Végül ennyien maradtunk, és este hosszan beszélgettem a család két fiatal tinédzser fiújával, akik aprólékosan beszámoltak minden veszélyes állatról, miután kiselőadást zartottam nekik kommunizmusból. Hehe. Kapitalista jó éjt kívánok!

![Charlie's Bunion, idáig a kocák is el tudnak sétálni.](https://lh3.googleusercontent.com/-MCNqtMtAtWY/UoU5v8opXKI/AAAAAAAAJDc/mAehVedFwx4/s1280-Ic42/20130830_115050_p.jpg)

![Fenyves 2000 méter fölött, erdőhatár az egekben.](https://lh3.googleusercontent.com/-EUlApFNkL8o/UoU5wTpmY_I/AAAAAAAAGmI/XqlPpYmKglw/s800-Ic42/20130830_124532.jpg)

![Vajon miről nevezték el a hegységet? Szó szerint harapni lehet a felhőt.](https://lh3.googleusercontent.com/-d8i9fDsGBVM/UoU5wTuZUjI/AAAAAAAAJDk/MyuKjKez_Qo/s1152-Ic42/20130830_131108.jpg)