Date: 2013-08-14
Tags: Appalachian Trail

# A nagy Apalacsról

A **Georgia**-beli 1152 méteres Springer Mountain tetején arra lehetünk figyelmesek, hogy az egyik sziklára fel van festve egy hosszúkás, állított, fehér téglalap. Innentől nem messze még egy. Aztán még egy. Ha követjük ezeket a jelzéseket, elég sokáig gyalogolhatunk. Georgia erdőségei az Appalache hegység legdélebbi vonulatai, a röghegység, ami kiérdemli a világ legöregebb hegysége címet, egészen Kanadáig húzódik. Valamikor fiatal volt és olyasmi lehetett, mint az alig pár millió éves Alpok, de mára leerodálódott és így is néhol meredek völgyek és gerincek követik egymást, de már aljától a tetejéig erdőborításban.

**Észak-Karolinába** érve a jelzések gyorsan bevezetnek a Great Smoky Mountains Nemzeti Parkba és ezzel a **Tennessee**-i határra, ez az USA leglátogatottabb nemzeti parkja (talán mert ez az egyetlen ingyenes?). Brutálmeredek lejtők mellett a gerincen haladva elérjük a Clingman's Dome-ot, ami 2000 méter feletti magasságával a legmagasabb pont, ahol járni fogunk. Sietve is 4 nap végigmenni ezen a parkon, ahol az egyetlen kapcsolat a civilizációval a kocaturista-parkoló a Clingman's Dome-nál, más nincs. A park neve elég beszédes: itt délen (és úgy általában, egész kelet USA-ban) akkora a páratartalom, hogy minden eső után a hegyek "pipálnak", ömlik belőlük a pára.

A jelek tovább vezetnek Észak-Karolina és Tennessee határán, ez továbbra is egy nagyon eldugott rész, de azért megejtjük az első utunkba kerülő várost: Hot Springs, NC valóban termálfürdő-hely, ahogy a neve mondja. Errefelé sok hegytetőn - bár nincsenek az erdőhatár felett - valami rejtélyes és máig kutatott okból eltűntek a fák, ezek a híres *bald*ok, ahonnét gyönyürű a kilátás. Ismerek túrázó párt, aki a Max Patch-en kelt egybe. Ja igen, ekkor már jó 3 hete követjük a fehér téglalapokat.

Kiérünk **Virginiába**, Damascus városába, ahol minden évben május egyik hétvégéjén csak minket ünnepelnek. Ez az állam viszont innentől kezdve iszonyúan hosszú, 550 mérföldet megyünk, ami majdnem egy egész Kéktúra! Először a Grayson Highlanden vagyunk, ahol fotózunk pár vadon élő pónit, aztán valamikor sokára elhaladunk a McAfee's Knob gerincén is, ami az egész ösvény legfotózottabb helye. A The Priest csúcsa szívat minket, ugyanis 200 méterről kell felkapaszkodni 1200 méterre, majd le 200-ra, majd újra fel 1200 környékére, majd újra le. Nagy nehezen elérjük a Shenandoah Nemzeti Parkot, ahol kiemelkedően magas a medvék egységnyi területre jutó száma. Itt érintünk utoljára 1000 méter feletti hegyeket egy jó időre.

**Nyugat Virginiában** történelmi kisváros, Harper's Ferry fogad a Shenandoah és Potomac folyók találkozásánál, és egy ranger lefényképez minket az [ösvény fotóalbumába](http://www.athikerpictures.org/). **Maryland-en** pár nap alatt áttrappolunk, majd **Pennsylvania** következik, amit Rocksylvaniának is hívnak, az ösvény itt a legtöbb helyen csak egy hosszú kőrengeteget jelent. Csak ússzuk meg ép bokával! Egy kicsit túrázunk **New Jersey-ben**, majd **New York-ban** is, és annak ellenére, hogy igazán alacsony dombok vannak errefelé, a köves ösvény miatt sok nehézség van. New York államban átsétálunk a Hudson folyó hídján, majd északnak vesszük az irányt.

**Connecticut**, **Massachusetts**, két pofával zabáljuk az államokat, először **Vermont** állít meg kicsit, ahol újra igazi vadonokban, óriási erdőkben vezet az út. Jönnek viszont az esők és így a sár is, innét a csúfnév: Vermud. A Dartmouth Egyetem városában, Hanoverben érünk át **New Hampshire-be**, ahol könnyed kilométerek százai után tálcán érkezik az igazi megpróbáltatás. A White Mountainsben a fehér jelek erdőhatár felett, sziklás gerinceken vezetnek, és folyamatosan hullámvasutazni kell nagyon alacsony és nagyon magas között. A Franconia Ridge gerince után nem sokkal jön az északi rész legmagasabb csúcsa, a Mount Washington (1917 m), ami a világ legrosszabb időjárású helye címet is kiérdemelte. Egy az egyetlen hely az USA-ban, ahol alpesi stílusú menedékházak vannak, fából tákolt háti teherhordós őrültekkel és minden egyéb kellékkel.

Végül átlépjük **Maine** határát: ez az állam szinte teljes egészében érintetlen erdőségekből és tavak ezreiből áll. "The Way Life Should Be", mondja a rendszámtábla, és tényleg, a legtöbb túrázó áradozik erről a helyről. A 100-mérföldes vadon mélye, a körpanorámás hegyek áfonyával teli teteje, a tavak kékje, a bujkáló jávorszarvasok. A környezetéből 1400 méterrel kiemelkedő Mount Katahdin tetején pedig arra lehetünk figyelmesek, hogy az egyik sziklára fel van festve egy hosszúkás állított fehér téglalap... Hát ilyen a Nagy Apalacs.

## És a közösség?

Az utóbbi évtizedekben hihetetlen community alakult az ösvény köré. Sokan megpróbálnak egyben végigmenni rajta, ők a *thru-hiker*ek, akik egymás közt azért néha lenézik a *section-hiker*eket. A *thru-hiker*ek nagyrészt délről északra indulnak (*Northbound* vagy *NOBO*), így már korábban lehet indulni (úgy március környékén), és be lehet fejezni a rövid északi nyár vége előtt. Nagyjából 75% feladja útközben. Rengeteg volt *thru-hiker* csinálja meg még egyszer, vagy költözik az ösvény környékére, hogy túrázóknak szolgáltasson (leginkább legendás - és legendásan olcsó - szálláslehetőségeket), vagy csak szimplán kimegy és kaját osztogat a mindig éhes túrázóknak. Ők az annyira imádott *trail-angel*ek.

A túrázók szeretik az *AYCE*-ket (*All You Can Eat*) és utálják a *PUD*-kat (*Pointless Ups and Downs*). Amikor elfáradnak, csinálnak egy *Zero Day*t, vagy egy *Nero Day*t (*Near Zero*). Együtt nézik az esőházakban, ahogy az egerek lopni próbálnak a kajájukból, bár néha azért törtetnek az esőházak helyeiért, főleg ha esik az eső. Szóval rendes kis kultúra alakult ki a hosszútáv túrázás köré, és én ebbe igyekszem belecsöppenni. A fő áradatot most el fogom kerülni, ami nem is baj, mert tényleg rengetegen vannak, és amíg nem estek közülük ki elegen, sok rosszabb fej is van. Viszont jönnek majd szembe a *SOBO*k (*Sounthbounder*), és egészen biztosan sok *section-hiker*rel is fogok találkozni. Hogy aztán ők mennyire lesznek jó fejek? Majd kiderül!