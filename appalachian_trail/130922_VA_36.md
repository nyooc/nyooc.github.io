Date: 2013-09-22
Tags: Appalachian Trail

# 36.nap: Sárkányfog kihúzva

## 705.7 (24.7 + 0.8) Catawba Mountain Shelter

A hosszútáv-túrázásnak egy fontos lelki tulajdonsága, hogy a mélyeket és magasakat gyors egymásutánban és igen erősen lehet átélni. Tegnap este már minden oké volt tele hassal a száraz zsákban, de ma reggel olyan szépen sütött a nap, hogy csak na. Amúgy már késő este is lehetett tudni, hogy jó lesz, mert csodák csodájára száradtak a dolgok!

Ennek ellenére nem volt egy egyszerű nap ma sem. Már reggel emelkedő, majd pihenés Audie Murphy emlékhelye előtt, aki valami nagy világháborús alak volt. A hegytetőn a sírkőnél, zászlók alatt róttam le kegyeletemet egy szuper nagymama előtt, aki már nem lesz velünk. Az ösvény utána a végső *flakk*ra készülve lemászott a gerincről, majd fel egy különösen sziklás darabra. De boldog voltam, mert ennek volt értelme! Néhány kezeslábas mászás, meg pihegés után ott álltam a Dragon's Tooth alatt, ami egy jó húszméteres sziklamonolit. Tényleg olyan, mint a sárkány foga!

Hehe, úgy tűnik, nem telik el nap anélkül, hogy jól meg ne szívatnám magam. A kitérőt (nyilván) megtéve a Catawba Grocery nevű fantasztikus mindenesbolthoz, megettem két fincsi sajtburgert és egy liter *root beer*t. Képzeljétek, ahogy ott üldögéltem a bejárat előtt (nem volt benn egy rohadt szék sem), odajön egy amúgy kifelé tartó hölgy, és a kezembe nyom egy üveg sört! Lehet, hogy az okozta a vesztemet, mindenesetre szörnyen tele lettem, ami oké lett volna, ha mehetek is aludni. De nyolc mérföld hátra volt! Nyolc mérföld! Én olyan rosszul voltam, mint már rég. Nem tudtam, hogy fogom elérni az esőházat élve. Pihentem egy mezőn, meg bent a mező mellett (ha értitek mire gondolok), aztán valahogy csak jobb lett. Jó későn értem ide, de legalább nem kellett vacsit csinálnom. Rá sem bírnék nézni, hehe.

Day hiker's heaven - mondta Fletcher, aki *ridge runner* és ilyen minőségben már a második, akivel találkozok. Nem tudom pontosan, mi a dolguk, de valami olyasmi, hogy járják az AT-t, beszélnek az emberekkel, megnézik, mire van szükség. Fletcher például kicserélte az esőházam füzetét, így most nem olvasgathatom a bejegyzéseket és fogalmam sincs, mi itt az egérszitu. Na szóval, alig két mérföldre vagyok a híres McAfee's Knob-tól, reggel talán tiszta lesz, és asszem hajlandó vagyok sötétben indulni!

![Bújócskát játszani a Nappal.](https://lh3.googleusercontent.com/-bds2CqZVRWs/UoU5_4rmovI/AAAAAAAAIeo/jjPXCEMYcMc/s1152-Ic42/20130922_073010.jpg)

![Az egyik első sziklás terep. Haj, de még mennyi lesz ebből!](https://lh3.googleusercontent.com/-yTiQZLOc7Iw/UoU6ApaQ13I/AAAAAAAAIes/PbWItvPvcG8/s1152-Ic42/20130922_122743.jpg)

![Sárkányfog kihúzva.](https://lh3.googleusercontent.com/-D9Nk4T1UFAE/UoU6A_9pWyI/AAAAAAAAGqQ/r7Hxue3PGPc/s800-Ic42/20130922_124923.jpg)

![Tiszta a levegő.](https://lh3.googleusercontent.com/-y7jhx5m8mmU/UoU6BXhusTI/AAAAAAAALeA/3LvFebM255Y/s800-Ic42/20130922_182552.jpg)