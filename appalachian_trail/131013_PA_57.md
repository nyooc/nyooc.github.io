Date: 2013-10-13
Tags: Appalachian Trail

# 57.nap: Reggeli, ebéd, vacsora

## 1116.9 (19.6 + 0.8) Allenberry Resort, Boiling Springs

Hehe, a mai nap annyira civilizált örömtúra volt, hogy ezt a szintet odahaza sem lehetne kivitelezni. A reggeli béna üzleti *waffle* volt a vasöntőmesteréknél, de nem panaszkodom, tűrhetően jóllaktam. Az üzemeltető házaspár nagyon izgatott volt, mert egy busznyi önkéntest vártak aznapra, akik a legkülönbözőbb munkákat jöttek végezni a ház körül. A bácsi engem is marasztalt, mondván, a munkáért cserébe alhatok ingyen még egy éjszakát, ám én - a tegnapi fagyasztott pizza emlékével a fejemben - nemet mondtam és inkább elindultam a csöpögő esőbe. Sok szállásadó ajánl ilyen *work for stay* alkukat az AT-n a pénztelen fiatal túrázók nagy örömére, de én azt hiszem, ha már nullmérföldes nap, én egyelőre a verandán csillezésre szavazok, amíg ki nem futok a lóvéból, hehe.

A nap első fele észrevétlenül eltelt, és pár óra alatt abban a kereszteződésben találtam magam, ahol kis kitérővel a Green Mountain Store nevű műintézményt jelölte a kalauz. Imádom az ilyen útszéli boltokat és nagy kár, hogy odahaza nincs hasonló: az egyszerű élelmiszereken kívül kérhetsz mindenféle meleg kaját, helyben megcsinálják neked, a verandán ülve meg bemajszolod. Délebbre is voltak már ilyesmik, de innentől a meleg kaja részleget északiasan *deli*-nek nevezik. Szóval a mai féltávnál bedobtam egy *cheeseburger hoagie*t, leöblítettem *cream soda*val, és gondolkodtam, legyen-e jégkrém. Korábbi napközbeni túlzabálások emléke azt mondta, ne, így csak egy Milky Way csokit kértem, gondoltam jó könnyű, és ideát még úgysem ettem. És jött a meglepetés: az itteni Milky Way az otthoni Mars! Gyanús volt, hogy nincs sehol Mars szelet! És most akkor mi itt az otthoni Milky Way?

Délután volt pár kisebb mászás, sőt, a kalauz jelölt kettő *rock maze*-nek hívott dolgot is, amitől - lévén Pennsylvania - ösztönösen féltem, de végül poénos szikla-útvesztő volt. Az egyik ilyen sziklák között eltűnős részre kiírták fehér festékkel, hogy **&lt;-GA**, szembe meg hogy **ME-&gt;**, tök cuki. Néhány heggyel és völggyel odébb aztán, egy kilátás nélküli csúcs tetején a Cumberland völgy üdvözlő szövege fogadott. Igazából ez egy nagy, telelakott lapály a két gerinc között, aminek a farmjai és szántói már a fák közül is látszottak. Ösvény le le le, aztán hirtelen kukoricaföldet látok az erdő-alagút végén. Vicces volt kisétálni a trágyaszagú földek közé, és elindulni a valóban 100% szikla- és gyökérmentes, hulla vízszintes ösvényen. Az egyik föld után vékonyka erdősáv kövezkezett, majd paff, a túloldalon be is értem Boiling Springs belvárosába. Ez egy körülsétálható tóból áll, aminek a partján visz el az AT, pirosló levelű juharfák alatt. Szép.

Az Allenberry Resort elég puccos helynek tűnik, ehhez képest a *hiker special* negyvenért egész baráti. Azt hiszem, annyira tele vagyok most pakolva szállásokkal, hogy ha lenne errefelé esőház, ma inkább ott maradnék. De a Cumberland Valley-ben nincs esőház, sajna. A Resort tök üres, pedig sokaknak ünnep a hétfő, így a hosszú hétvége miatt féltem a tömegektől. Az étterem a kalauz jóslatával ellentétben nem csinál olcsó svédasztalos vacsit, és a minden bizonnyal szuper reggeli csak nyolckor kezdődik, amikor én már úton kell legyek. Az étlapon semmi izgi nem volt, de az jó drágán, így visszasétáltam a belvárosba, az egyetlen nyitva tartó olaszban bespagettiztem, a benzinkút üzletében pedig vettem egy pint mogyoróvajas- csokis jégkrémet. Itt a Hershey az úr, hazai pályán sajna lemossa a Ben&Jerry's-t, de nem baj, majd jövőre Vermontban!

![Vöröslő juhar.](https://lh3.googleusercontent.com/-g3lSg8ux5iU/UoU6N85TZ4I/AAAAAAAAIiQ/_Pnj5aGVUoc/s720-Ic42/20131013_153338.jpg)