Date: 2016-03-01
Tags: Appalachian Trail
Permalink: appalachiantrail
Page: yes

# Appalachian Trail

2013 és 2014 őszén végigtúráztam a keleti Egyesült Államok [Appalache Gyalogösvényét](http://en.wikipedia.org/wiki/Appalachian_Trail) Georgia államtól Maine államig, ennek lenyomata ez a napló. A 3500 kilométeres túra összesen 110 napig tartott, első alkalommal augusztus közepétől október végéig (2.5 hónap), másodszorra ismét augusztus közepétől szeptember végéig (1.5 hónap). A posztok teljes listáját az [Appalachian Trail](http://nyooc.blot.im/tagged/appalachian%20trail) tag alatt találjátok, a legelején néhány bevezető poszttal, a túrák végén összegzésekkel. Olvassátok vágyakozással, hehe!

## Ú, ilyen sok időre?

Eredetileg egyszerre gondoltam az egészet, nagyjából öt hónapon át, ahogyan a párezer tavasszal induló *thru-hiker* is akarja (és akiknek végül a negyede ér célba). Végül aztán egy ilyen felezés lett belőle, a munkahelyem így nemcsak hogy elengedett, hanem nagy erőkkel támogatott is, és az otthoniak is örültek neki. Ráadásul így jobban tudtam az időjárásra optimalizálni - az ősz relatíve száraz és gyönyürű évszak, míg a nyár odaát kifejezettem párás és zivataros. Mindez mindkétszer szuperül bejött és minimális esővel tapasztaltam meg az erdők zöldjének sárgába és vörösbe fordulását. Az a félelmem sem igazolódott be, hogy túl kevés hosszútáv-túrázóval találkoztam volna, viszont sikerült elkerülnöm a zavaróan nagy *thru-hiker* áradatot.

## És miért pont oda?

Az USA-ban - tapasztalatból mondom - szinte mindenhol gyönyörű a természet. Még a keleti parton is, ahol a klimatikus különbség hozzánk képest sokkal kevésbé drámai: ott is erdőségek vannak nem túl magas hegyekkel, akár Magyarországon. Van viszont egy óriási különbség egész Európával szemben: lényegesen ritkábbak a lakott települések, napokat mehetsz, mire egy újabb kisvárosba érsz. És én imádom a civilizációmentességet - pont ezért nem olyan szimpi a Camino, hiszen ott pont ezt nem kapod meg. Meg hát ott van maga a név: az Appalachian Trail, a [Triple Crown](https://en.wikipedia.org/wiki/Triple_Crown_of_Hiking) egyike, a három Kéktúrányi hosszával és iszonyú sok szintemelkedésével a hosszú túrautak gyöngyszeme, amit nem lehet túl rövid idő alatt bejárni. És az, hogy heteket, hónapokat mehetsz egyfolytában, hihetetlen hangulatot ad az egésznek.

## És mit csináltál mindennap?

Túráztam, nem is keveset: napi átlag 32 km volt szükséges ahhoz, hogy elérjem a célomat, az ösvény végét, a Katahdin-hegyet Maine államban. Hozzáteszem, hogy a teljesítők sebességeloszlását tekintve ez nagyon gyorsnak számít. És ebben benne volt a bevásárlás, városban éjszakázás és az egész napos pihenések is. És hogy még tetézzem, az Appalache nem viccel a szinttel sem - északon meg aztán különösen nem: 100 km-enként átlagosan 4400, de akár 7200 m felfelé szint is van - a [Kinizsin](http://www.teljesitmenyturazoktarsasaga.hu/tura?id=4602) ez csak 2800, és még a [NaHáton](http://www.teljesitmenyturazoktarsasaga.hu/tura?id=4877) is csak 4200. Végül pedig ezt már csak az nagyobbítja, hogy ott egészen mások a fogalmak az *ösvény* szóról: míg nálunk nagyrészt jó haladású szekérutak az ösvények, addig ott *ösvények* az ösvények - de majd jól meglátjátok a képeimből. A kaja-vásárlási lehetőségek nagyjából 2-5 napnyira vannak egymástól, így ennyi ennivalót kellett egyszerre elvinnem. Annyi könnyítés azért van, hogy olyan 10-15 km-enként végig vannak az ösvényen alvásra kialakított esőházak, a híres [shelterek](http://www.flickr.com/groups/908185@N20/). Így aztán ha éppen van esőház és éppen van benne szabad hely, nem kell a sátorral vacakolni.

## Ejha, ez kemény! És készültél?

Hogyne! Először is imádok túrázni és idehaza sem esett nehezemre, hogy majd minden hétvégén teljesítmény- vagy csak úgy túrázással múlassam az időt és élvezzem a természet lágy ölét. Egy ilyen hosszú túrán egyébként akármilyen edzetlenül is kezdesz, néhány hét után már mindenhogy életed formájában vagy és semmi sem lehetetlen - de persze miért ne indulnék már alapból formában, ha egyszer készülhetek? Másodszor, nagyon fontos átgondolni és letesztelni a túrafelszerelést - egy hosszú távú túrán a minimalizmus és az ultrakönnyű a nyerő. Harmadszor pedig, a lelkiek: én már biztosan tudom, hogy egy ilyen túra sikere fejben dől el.

## [Itt vannak a posztok!](http://nyooc.blot.im/tagged/appalachian%20trail)