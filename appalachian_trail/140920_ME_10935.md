Date: 2014-09-20
Tags: Appalachian Trail

# 109/35.nap: A célegyenes

## 2180.1 (24.9 + 0.2) The Birches Lean-tos, Katahdin Stream Campground

Ma délután fél egykor elértem egy táblácskát az ösvényen, ami nem nekem, hanem a szembejövőknek volt felállítva. Ugyanilyen volt nekem is Monson-ból kijövet, és arra hívja fel a figyelmet, hogy a százmérföldes vadon milyen hosszú és veszélyes, és tíznapnyi kajánál kevesebbel senki fia meg ne próbálkozzon vele. Én olyan négy és fél napnyi kaját vittem, és három és fél kellett, hát azt hiszem, ezt jócskán túlteljesítettem. Szép volt és nehéz, és egész változatos, és azt sajnálom nagyon, hogy az oly sok tóban immár nem lehetett fürdeni. Hát igen, ahhoz úgy egy húszassal kéne felcsavarni a termosztátot.

Abol Bridge egy nagyon lepukkantnak kinéző hely, ilyen murvás területek vannak mindenfelé, a híd mellett villanyvezeték, és a híd, az istenadta híd, az egy nyomoronc egysávos aszfaltozatlan tákolmány. Valahogy úgy képzeltem el, itt valami főút fog elmenni, ehhez képest a világ vége mögött vagyunk kettővel. Van viszont egy enyhén kifosztott bolt, és egy étterem, ahol magamhoz vettem a napi melegétel-adagomat egy baconnal és tojással felturbózott sajtburger formájában.

Ezután az ember fia belép a Baxter State Park területére, és megteszi a tíz könnyű mérföldet a Katahdin Stream Campground-ig, ahol van egy *thru-hiker*-eknek kialakított hely, amit nem kell hónapokkal előre lefoglalni (a Baxter iszonyú népszerű), a Birches. De előtte jelentkezik a *ranger* állomáson, kifizeti a tíz dollárt, és az íróasztalánál ülő bajszos bácsi lajstromba veszi. Nos, én vagyok az 587-eske, ennyien fejeztek be idén Apalacs túrát előttem.

A Birches tűzrakóhelyénél jó a hangulat, van egy német pár is, és egy lány egyfolytában azon sopánkodik, hogy túl akar lenni az egészen. Hát túl leszünk, a Baxter nem tolerál időjárás miatti nullákat, a maiak például rettentő ködben voltak odafenn. Bár ha jobban belegondolok, az a bizonyos barna tábla most úgyis fontosabb, mint egy sokadik kilátás. Azon viszont töprengek, hogy korán vagy még korábban induljak, vajon reggel vagy délelőtt lehet jobb az idő. Az alpesi tapasztalatom a reggelt, az itteni meg a délelőttöt favorizálja. Közben egyébként a Monson-beli kis torokfájásból ízig-vérig profi megfázás lett, ennek kikúrálása is egy programpont lesz a Nagy Hegy után. De először Katahdin.

![Átkelés Abol Bridge-en. A csúcs felhőbe burkolódzik.](https://lh3.googleusercontent.com/-mkFhZu2epR4/VDWoFKHsG9I/AAAAAAAAIRE/c2icec6X-JI/s1280-Ic42/140920_122239_p.jpg)

![Összejött a másnapi csúcs-csapat.](https://lh3.googleusercontent.com/-krPPZ8ePjic/VDWoFeZE3tI/AAAAAAAAIRM/O8AEubfPE3E/s1152-Ic42/140920_180226.jpg)