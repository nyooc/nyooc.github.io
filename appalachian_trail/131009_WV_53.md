Date: 2013-10-09
Tags: Appalachian Trail

# 53.nap: Megérdemelt pihenő

## 1022.5 (4.1 + 4.0) Weverton Rd / Teahorse Hostel, Harpers Ferry

Laurel, a házinéni fincsi gofrit, azaz *waffle*-t készít, én meg fincsi gofrit, azaz *waffle*-t tüntetek el. Így ment ez ma és megy majd holnap reggel is. A készülék, amit errefelé gofrisütésre használnak, forgatható: beleönti a beleöntenivalót az egyik serpenyőbe, mire az alja azonnal meg is sül, majd összecsukja a serpenyőket és fordít 180 fokot. Azt remélem, hogy mindez otthon is kivitelezhető, úgyhogy waffle-t mindenkinek!

Volt egyszer egy Robert Harper, aki még az 1700-as években üzemelt be egy kompot a Shenandoah és Potomac folyók összefolyásánál, ahol a hegyek is megszakadnak, szóval stratégiai helyen. Gondolom marha jól ment neki, mert majdnem száz évig csinálhatta: a hidakat csak a 19. században építették, amikor ide is megérkezett a vasútláz. A vasút gyors és olcsó volt már akkor is, így gyorsan kiszorította az ökörvontatós-kanálisos megoldást, amit csak nem sokkal korábban építettek ki: a cél az volt, hogy a tenger és a szárazföld mélye között szállításos összeköttetés legyen. A *Chesapeake-Ohio Canal* avagy szimplán *C&amp;O* ma túraútvonalként üzemel, és mivel lapos, mint a palacsinta (az *otthoni* palacsinta), inkább bicajosok használják. De az Apalacs is rátéved itt, és semmi kétség: 2185.9 legkönnyebb 3 mérföldjét produkálja. Ennek megfelelően én is a legnagyobb lazaságomat hoztam: a hostelben talált papírzacskóból némi zsinór segítségével trendi vállra akasztós táskát fabrikáltam, poncsó és némi csoki bele, majd füles be és irány a túra!

Pár óra múlva vissza is értem a városközpontba. Harpers Ferry stratégiai jelentősége miatt erősen le lett rombolva a polgárháborúban, de még mindig van néhány csodás kis régi épület. Ez az első hely túrám során, ahol az igazi északi típusú amerikai építészet megjelenik: biztos mindenki látott már ilyen borostyánnal befuttatott piros téglaépületet, ahol a fű méretre van nyírva, a mókusok meg önfeledten futkároznak a sokszáz éves patinás fákon. Nem is tudtam, de a Nemzeti Park Szolgálatnak is van itt egy központja, ami ráadásul kiképzőhely is.

És némi földrajz. Én az Apalacs egyik keleti gerincén haladok észak felé. Tőlem nyugatra már jó ideje a Shenandoah kanyargott a róla elnevezett völgyben, és mivel most átszelte a hegyeket kelet felé (és belefolyt a Potomac-ba), a völgy neve innentől megváltozik, Cumberland lesz a neve. A gerincem mintegy száz mérföld múlva egyszerűen elfogy, ekkor majd átkelek északi irányba a Cumberland-völgyön, felmászok a másik gerincre és sziklák között folytatom az utamat kelet felé. Ez a gerinc lesz az, amit több folyó tör át, a Susquehanna először és tán a Delaware utoljára.

A bevásárlás után visszajöttem a hostelbe és jót kuckóztam. Befejeztem a hátizsákom felpimpelését, most már három oldalról narancs, hogy a csúnya vadász bácsik jól lássák. Nézegettem könyveket, beszélgettem a közben megérkezett holland csajokkal, megeszegettem az ebéd gyanánt a 7-11 (*Seven Eleven*) üzletben vett hot dogokat, elutasítottam egy az NBC emberei által kért interjút a Shenandoah-i tapasztalataimról, sőt, a házinéni lefotózott és felpakolt a fáccséra is, hoppá! Este öten átsétáltunk a szomszédos étterembe és *All You Can Eat*, azaz AYCE királyrákot ettem három sörrel, egyszóval jól készülök a holnapra. Ami esős lesz. Meg a holnapután és azután is, jóformán ameddig az időjósok ellátnak. Még jó, hogy hostelek garmadával kell errefelé megküzdenem! Előre Mária országába!

![A legkönnyebb mérföldek. Messze.](https://lh3.googleusercontent.com/-xplemi6od9M/UoU6LbmVtRI/AAAAAAAALhU/zaCiDnbU6rI/s720-Ic42/20131009_130332_m.jpg)