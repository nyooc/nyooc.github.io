Date: 2014-09-12
Tags: Appalachian Trail

# 101/27.nap: Maine in cold

## 1997.1 (13.5) ME 27 / The Stratton Motel, Stratton

Kinek akaródzik öt fokban kibújni a finom meleg hálózsákból, bele a vizes zokniba és nadrágba? A zoknit lehet megmenthettem volna, ha ügyesen magammal viszem este a hálózsákba, a koszos gatyát mondjuk nem, de az ki is száradt pillanatok alatt. Szóval vacogósan indult a reggel, a nap csak nem akart kisütni, a szél csak süvített, én meg csak nem bírtam felmelegedni. Egy idő után azért sikerült, meg a nap is megérkezett, de a maximum is csak alig volt több tíz foknál.

A kitűzött célomat már kora délutánra elértem, sajna ma nem volt olyan igazi szuper kilátás, csak mászások fel és le, fás hegytetők, meg persze a napi patak. A gázolás ezúttal is elmaradt, a legneccesebb rész fölött egy vékony pallón lehetett átegyensúlyozni, hálaég. Ahogy kiértem a parkolóhoz, egy öreg pár éppen felkészítette a nem éppen fiatal lányukat a következő háromnapos részre - kiderült, hogy Georgia óta folyamatosan kocsival követik, nem semmi! Megkínáltak keksszel meg egy kis üdítővel, én meg egy másik túrázóval rábeszéltem őket, hogy vigyenek be a városba, hehe.

Stratton picike de aranyos, a motel egyben hostel is, a szomszédos üzletben minden van, ami kell, a megint csak szomszédos étteremben jó a sör és végre steaket zabáltam! Persze a teljes élmény kedvéért hazafelé beugrottam még egyszer az üzletbe egy kis desszertért, és a tévé előtt betoltam a kiszemelt egy pint Ben & Jerry's jégkrémet. Holnap délelőtt feljutok az utolsó magashegyre, aztán menetrend szerint leszakad az ég, aztán hátha lesz hely az esőházban, aztán holnaputánra megint kivirul és megint városba érek. Az élet ciklusokba szerveződik az Apalacson.

![Maine-ben nem szeretik a hidakat.](https://lh3.googleusercontent.com/-HXX1B9bKKPw/VDWn5uoto8I/AAAAAAAAIMk/KHMRHYodAoE/s1152-Ic42/140912_093503.jpg)

![Jó kis macikák chilleznek a Stratton Motel előtt.](https://lh3.googleusercontent.com/-BjR7bVWw_EE/VDWn55TypXI/AAAAAAAAIMs/Mk975og6XBw/s1152-Ic42/140912_180155.jpg)

![Steak time!](https://lh3.googleusercontent.com/-p7jgSGu7hVA/VDWn6FVsZ7I/AAAAAAAAINI/OaWGqMunN_c/s800-Ic42/140912_183226.jpg)