Date: 2013-09-09
Tags: Appalachian Trail

# 23.nap: Redneckország közepén

## 419.2 (18.3 + 1.0) Braemar Castle Hostel, Hampton

Van egy nagy név az AT-n, úgy hívják, Bob Peoples, és az ő hostele, a Kincora. Mivel ennyire legendás, mindenképp szerettem volna megállni és megnézni magamnak. Mondanom sem kell, a dolgok másképp alakultak, de előnyükre.

Szóval egész kényelmes túra után fél háromkor ott voltam nála. Éppen elvitt kocsival egy adag hátizsákos emberkét és rábízott egy már becsekkolt túrázó srác gondjaira. A srác azzal kezdte, hogy ugye nem baj, ha a hálószobában fog velünk aludni a kiskutyája, ami történetesen egy hasig érő rotweiler volt. Körbenéztem a dohos szobában és minden pont ugyanolyan volt, mint az ezernyi fotón, amit már láttam a helyről. Pont ugyanolyan koszos és dohos, bár volt valami megmagyarázhatatlan otthonosság benne. De akkor lett egy jobb ötletem. Eltűnni innét a fenébe.

A hostelek nagyon különbözőek, de általában koszosak és egy esőháznál is visszataszítóbbak. Persze mit akar az ember tíz-tizenöt dollárért, ugye. Valójában viszont azt, hogy a szükséges városi dolgokat minél hatékonyabban elintézze. Mosoda, bevásárlás, rendezkedés, étteremben zabálás, internet, hogy megkapjátok a kép-adagotokat és ugye beszéljek Mirivel. Ha ehhez van hangulat és jó beszélgetés is, na akkor már szuperjó. Na most a Kincora kinn van a városból, nincs net, sem kaja, marad a jó hangulat. Maximum, ha szerencsém van. Persze megkérhettem volna Bobot, hogy vigyen be a városba, de akkor rohanás lett volna mindenből, hiszen meg is vár.

Szóval inkább továbbmentem három mérföldet, és az ajándék eső közepette kigyönyörködtem magam a Laurel Falls vízesésben - és szupermeredek és szupercsúszós ösvényén. Ezután egy egymérföldes leágazás behozott Hamptonba, ahol nagyjából mindent megkaptam, na jó, gyenge vacsorával. A legjobb viszont az, hogy az itteni hostelben együtt vagyok egy *thru-hiker* párral, akikkel baromi jót pofáztunk hosszasan. Most, miután ők elmentek aludni, itt ülök a hotdogozó-billiárdozó-számítógépszaküzlet-mosoda egyvelegben este tízkor, az alig érthető redneck tulaj az ír gyökereiről értekezik, én meg várom, hogy kimosson a gép. Holnap együtt megyünk reggelizni, aztán ők délnek, én északnak. Hangulat pipa.

![Szívem mohából van.](https://lh3.googleusercontent.com/-YL297ApyxAM/UoU54KuAH8I/AAAAAAAAIdo/5REUFAYC4mM/s1024-Ic42/20130909_103916_m.jpg)

![Laurel Fork Gorge és szakadó eső.](https://lh3.googleusercontent.com/-9_UyGXQFOOU/UoU54xwpIvI/AAAAAAAAGoE/yl9ZKVDJ1bs/s800-Ic42/20130909_151924.jpg)

![Laurel Fork Gorge és tisztuló ég.](https://lh3.googleusercontent.com/-5MoQxoS3VkA/UoU55b8WgcI/AAAAAAAAGoQ/ScYYvEQuW8c/s800-Ic42/20130909_154202.jpg)