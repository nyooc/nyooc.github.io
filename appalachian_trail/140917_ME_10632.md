Date: 2014-09-17
Tags: Appalachian Trail

# 106/32.nap: Szülinapi száguldás

## 2096.8 (26.0) Chairback Gap Lean-to

Amikor hét előtt tíz perccel szóltam a *work-for-stay*-t nyomó srácnak, hogy indulhatunk, a többi túrázó,  pizsiben, kezükben kávéval, kifejezetten gonoszan nézett: miért ilyen korán? Pedig a nap csodálatosan sütött, és már túl voltam két óriás áfonyás palacsintán igazi juharsziruppal a szomszéd helyen. És jegyezzük meg, hogy a torkom még mindig fájt, és az éjszaka összeszedtem egy igazi szülinapi nyak-elalvást is. Úgyhogy ma tőlem aztán akárhány jávor meg maci lehetett az ösvény bal oldalán!

Nem tudom nem leírni: ez egy kegyetlenül durva nap volt. Az első felében ilyen sziklamászós fel-le tingli-tangli volt, ami fárasztó de legalább gyors, aztán felmásztam a Barren-Chairback Range-nek nevezett csodába, és a tömény szívatás orrfacsaró bűze menten megcsapott. Sziklagörgetegek fel meg le, sármedencék, akadálypályák. A kilátás azért szép volt, és tanulságos: ez az első állam, ahol kiterjedt fakitermelések nyomai látszanak. Egyébként Maine-ben már többször hallottam is az ösvényről munkagépek zaját - ma is, ennyit a vilderneszről, hehe.

Rettentő büszke vagyok magamra, ugyanis ma egy igazán korrekt patakátkelést sikerült abszolválni. Átugrálni esély sem volt, a víz combközépig ért, és olyan sodrása volt, hogy gondban voltam a túrabotok lerakásával. Hősiesen lépdeltem a kövek között, karomon lóbálva a cipőket és fogva a kifeszített kötelet, és amikor átértem, iszonyú boldogság fogott el a lábaim szárogatása közben - ez volt az Apalacs ajándéka. Meg az egerek az esőházban, el ne felejtsem.

Holnap jön egy magashegy, a Whitecap - de talán először meglátom róla a Szent Hegyet, aztán holnaputántól a százmérföldes totális lapállyá szelídül, és be lehet gyújtani a rakétákat, alig várom. De addig is ki kell pihenni a mai őrületet, úgyhogy hadd búcsúzzak ezzel: vajon hogy hívják a Third Mountain és a Fourth Mountain közötti kiszögellést? Mount Three And A Half!

![Ki itt belépsz...](https://lh3.googleusercontent.com/-wkw5YJDvsbo/VDWn_IjbLQI/AAAAAAAAIN0/y0ysg2lVbq4/s800-Ic42/140917_070659.jpg)

![A fény mutatja az utat.](https://lh3.googleusercontent.com/-cDSY7L_HwdQ/VDWn_gjpSHI/AAAAAAAAIN8/0mtWVtEkrI4/s800-Ic42/140917_073122.jpg)

![A kötél mutatja az utat. Combig érő patakátkelés!](https://lh3.googleusercontent.com/-HPZJgV90wos/VDWoAr1dobI/AAAAAAAAIOY/-D6A7s8uMBM/s800-Ic42/140917_105919.jpg)

![Ez a kép a Barren Ledgesről már a túra előtt beleégett a retinámba Guthook albumának jóvoltából.](https://lh3.googleusercontent.com/-Vxxg7ar0NhA/VDWoAlyOE3I/AAAAAAAAIOU/zIfqFAtRORY/s1152-Ic42/140917_134245.jpg)

![Neked életveszélyes sziklagörgeteg, nekik ösvény.](https://lh3.googleusercontent.com/-6ci_5gDwqCA/VDWoBOAO2NI/AAAAAAAAIOc/K--P9949Y-Y/s800-Ic42/140917_163616.jpg)

![Akárcsak egy évvel ezelőtt, most is sárgulnak a páfrányok.](https://lh3.googleusercontent.com/-U1nnzoUyDgU/VDWoBzvtFCI/AAAAAAAAIPE/t8Qi4VpNKNk/s1152-Ic42/140917_164059.jpg)