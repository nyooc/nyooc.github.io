Date: 2014-09-19
Tags: Appalachian Trail

# 108/34.nap: Nesuntabunt és Nahmakanta

## 2155.2 (29.6) Rainbow Stream Lean-to

Hajnalban kaparászás ébresztett a kajás zacskó irányából - hát nem megtalálták hozzá az utat a kis rohadékok? Az volt a baj, hogy a kólásdoboz ivólyukán át lehetett mászni, viszont immár tudva ezt gyorsan összedobtam egy működő fellógatást. Mindig tanulok valamit.

Hanem a hideg, az reggel kemény volt. A jó kis hálózsákból kibújni a nulla fokba, aztán elpakolás céljából megszabadulni a pufidzsekitől, hát eltelt egy idő, mire a gyors túrázástól kiolvadtam. A nap viszont sütött rendületlenül, egy felhő nem volt az égen.

Ma olyan jó kis helyeken voltam Indiánország mélyén, hogy Pemadumcook Lake, Nahmakanta Stream, Nesuntabunt Mountain vagy Pollywog Gorge. Nem is tudok választani, melyik név tetszik a legjobban, talán a Pollywog, mert egy ártatlan lánynévhez hozzárak egy Wog-ot, ami nekem egy ufó (rájöttem amúgy, honnét az asszociáció, és aki tudja, miért 42, az ezt is fogja tudni). De a legjobb emlék a P-betűs tó partján volt, amikor kimentem az erdőből a vízhez a pihenőhelyre, és VÁÁÁ, ott tonyosult a Katahdin a víz mögött és a lágy dombok felett és a kék ég előtt. Az N-betűs hegyen ugyanez volt pepitában, ez a böhöm monstrum akkora, hogy beteríti a horizontot, és minden részlete látszik a tiszta levegőben, a sziklaomlások, az erdőhatár, a tetőplató, az enyhe csúcs. Mint amikor pirossal hegymászó-útvonalakat rajzolnak az Everest fényképére, úgy képzeltem el én is, melyik oldalgerincen kell majd támadni. Állat!

Az utolsó néhány mérföld azért már kínszenvedés volt. Nem könnyű itt semmi, én meg incselkedtem a harminccal, hát jó kis szétesés lett a vége. Az esőházban megfőztem az utolsó otthonról hozott Smack-et, és némi hidegrázással kísérve körbevettem magam magyar libatollal. Ha ezek a gágogik nem lennének, én most egy gyors fagyhalál lennék.

![A legnagyobb célszalag.](https://lh3.googleusercontent.com/-j1U6-jhPpd4/VDWoDhYcMfI/AAAAAAAAIRg/OJoJ-wREcJc/s800-Ic42/140919_110409.jpg)

![Ezen a 100 méteren az ösvény a homokos fövenyen visz!](https://lh3.googleusercontent.com/-et7hhPuKsFo/VDWoD7zCRHI/AAAAAAAAIPM/M4oGeJB2Mb8/s1280-Ic42/140919_132927_p.jpg)

![Katahdin a Nesuntabunt tetejéről. Hihetetlen!](https://lh3.googleusercontent.com/-b_4HQFoXLV4/VDWoERMzEmI/AAAAAAAAIPY/wAWPD52stf4/s1152-Ic42/140919_150930.jpg)

![Amikor a Szivárvány-patak csobog altatót.](https://lh3.googleusercontent.com/-Cx6qSTNrsIo/VDWoE-mSIvI/AAAAAAAAIPg/f3E3hjJiR3c/s1152-Ic42/140919_173042.jpg)