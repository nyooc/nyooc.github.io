Date: 2014-09-13
Tags: Appalachian Trail

# 102/28.nap: Igazad van, Warren Doyle!

## 2020.1 (23.0) West Carry Pond Lean-to

Warren Doyle-ról Brett mesélt nekem sokat, ez a figura tartja az Apalacs teljesítések rekordját, valahol tizenhét körül. A legtöbb teljesítést úgy szedte össze, hogy pénzért visz végig túrázókat, minden napot aprólékosan megtervezve, útkeresztezéstől útkeresztezésig, ahol mindig autó vár kajával és szállással. Az egész tehát egynapos túrák, *dayhike*-ok sorozata. Egyik alkalommal a Baxter State Park őrei rossz idő miatt nem engedték fel a csapatát a Katahdinra, ezért tiszta szívből gyűlöli a parkot (Brett is, bár még sosem volt ott). Egy másik alkalommal valami Apalacsos fórumba trollkodta be, hogy az igazi túrázó nem veszi igénybe a révészt a Kennebec folyón, hanem átkel maga, ki is tiltották a fórumról. Jelenleg állítólag már elég öreg, és az ösvény legnehezebb részein jár fel-alá, hogy majd még öregebb korában a könnyebb részeket hozzápasszintva elérje a húsz teljesítést.

Mindebből számomra egy komplett idióta képe rajzolódik ki, akit Brett amúgy vallásosan imád, viszont Brett mesélt még egy érdekeset: az arc felosztotta az Apalacsot négy, többé-kevésbé homogén részre. Én szeretem az ilyeneket, mert az emberek többnyire államok szintjén beszélnek a részekről, de hát a közigazgatási határok miért épp ott lennének, ahol az ösvény változik? Szóval Doyle szerint a három fontos szakaszhatár a következő:
1. Hampton, Tennessee, épphogy Virginia előtt,
2. Glencliff, New Hampshire, a White Mountains kezdete, és végül
3. Little Bigelow Lean-to, a Maine-i nehéz rész vége.
Én ezzel már akkor sem vitatkoztam, amikor Brett mesélte, emlékezve mondjuk arra, ami Glencliff előtt és ami utána volt. Ja igen, azt nem mondtam, de talán rájöttetek, hogy ami délen *shelter*, az északon *lean-to*, és ha már itt tartunk, ami délen *gap*, az északon *notch*.

Szóval felbaktattam a végtelensok szintmétert a Bigelow-okhoz, aztán másztam fel-le egyik csúcsról a másikra. A napocska vékony felhők mögé bújt, de én szerettem így az időt, a délutánra mondott esőnek még nem igazán volt nyoma. A csúcsokon brutális szél süvített, ami ugyanilyen kilátásokkal párosult, északra tavak és hegyek, délre a Sugarloaf síterepe (Carrabassett Valley, én asszem már hallottam róla). Utolsóként felszenvedtem magam a Little Bigelow-ra, majd leevickéltem az ugyanilyen nevű esőházhoz.

Továbbmenjek vagy ne? A következő majd 8 mérföld, az 4 óra, délután 3 volt, az eső közeledett. Szerettem viszont a napot, úgyhogy egy víztöltés után nekilódultam. Csakhogy valami hibádzott: az ösvény olyan lett, mintha hirtelen valami magyar túraútra teleportáltam volna. Percekig tartott, mire leesett, Warren, neked igazad van, a fenébe is! Hatalmasakat nevettem, miközben hatos fokozatba kapcsoltam, és két és fél óra alatt lenyomtam a távot. Az eső abban a percben indult be, amikor beléptem az esőház eresze alá, és megpillantottam a méretes dobozt, ami tele van házi készítésű sütivel. Fincsi mi?

Persze nincsenek illúziók, az ösvény nem lett *annyira* könnyű, és nem is lesz az soha már. A magyarázat a csodára annyi, hogy a vegyes erdő sokkal kevésbé erodálja az ösvényt, mint a fenyő. Nagy magasságokban utóbbi van, lent viszont egyelőre vegyes. A Whites-ban is meg lehetett figyelni, hogy odalenn a *notch*-ok környékén mindig volt egy darabka könnyebbség. Kiértem a magashegyekből, juhé!

![Elsőosztályú, állkapocsleejtő, bombasztikus kilátás.](https://lh3.googleusercontent.com/-bn5Pubv6MHw/VDWn6lVoeVI/AAAAAAAAIMw/pcXr7HwEaew/s1280-Ic42/140913_104950_p.jpg)

![Little Bigelow Mountain az orrom előtt, a varázslatos váltás  hegye.](https://lh3.googleusercontent.com/-4vWCKUrGAbQ/VDWn7WC1_XI/AAAAAAAAINU/3rj5GupPSF0/s800-Ic42/140913_112016.jpg)