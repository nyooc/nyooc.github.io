Date: 2013-10-18
Tags: Appalachian Trail

# 62.nap: Lesérülve

## 1213.4 (24.1) Port Clinton Hotel, Port Clinton

A mai utolsó mérföldek környékén fájdalmat éreztem az egyik talpamon: olyasmi volt, mint amikor pár hete a zokni szöszei egy helyre gyűltek és kidörzsölték a talpamat. Megálltam egy pihenőnél, levettem a cipőt és elhűlve láttam, hogy a talpamon egy vörös foltnyi területen a sebesedésig vékonyodott a bőr. Utána alig bírtam elindulni, annyira fájt, bár végül sikerült megtennem azt a pár mérföldet, ami hátra volt Port Clintonig.

A hotel hasonlít a Doyle-hoz és szerencsére nem túl drága, ráadásul van kaja is sörrel. Átevickéltem a szomszéd csemege üzletbe, ahol két nyanya méricskéli a diákcsemegét zacskókba, és eldöntöttem, hogy az oda-vissza három mérföldes Walmart séta helyett most ezzel fogom beérni. Ójaj pedig a Burger King. Szissz, szisszentem, ahogy a szobám felé sántikáltam.

Őszintén szólva nem tudom, mi lesz ezzel. Reggelig talán begyógyul valamennyire, bár egyelőre fogalmam sincs, milyen mozdulatot csináltam rosszul és kéne másképp csinálni. Az ösvény gyilkosan sziklás már most is, jónéhány mérfölddel az igazi durvulás előtt, és a könnyű részek is olyan talpmasszázst adnak, amit az ember nem egykönnyen köszön meg. Mindeközben párhuzamosan fut egy gyönyörűen rendben lévő szekérút, az Apalacs meg inkább bemegy az erdő és a sziklamezők mélyére.

Mindenesetre bepakoltam. Ha holnap el tudok indulni, irány a két napnyira lévő *Lehigh Gap*, ha meg nem... olyan szcenárió egyelőre nincs. Kívánjatok sok szerencsét!

![Tipikus pennsylvaniai kilátás nem feltétlenül tipikusan szuper időben.](https://lh3.googleusercontent.com/-ISkfkeejoRw/UoU6PbCD6RI/AAAAAAAAIfY/F_KJmtN1fOc/s1024-Ic42/20131018_091239.jpg)

![Erdőben eltévedős.](https://lh3.googleusercontent.com/-CkND9bokiek/UoU6QO2N3mI/AAAAAAAALhY/FgI03SHkuUY/s720-Ic42/20131018_103545.jpg)