Date: 2014-09-07
Tags: Appalachian Trail

# 96/22.nap: Az ígéret földje

## 1908.4 (21.4) Full Goose Shelter

Eljött hát az ígéret földje, és egyelőre nem kecsegtet túl sok könnyűséggel. Az első tizenpár mérföld ma szuperkönnyű volt (pedig jó sok szint volt benne), és képzeljétek, életemben először láttam tarajos sült (*porcupine*), egész közel mászott a fára, és amúgy olyan, mintha egy nyestet sün-jelmezbe öltözetnénk.

Aztán jött Maine, és minden eddigit felülírt. Az ösvény annyira technikás, hogy ezt már nehézkes egyáltalán turistaútnak nevezni. Sziklamászások minduntalan. A hegyek tetején hatalmas gránit-felületek és mellettük mocsarak, belerohadt deszkapallókkal. Az erdőhatár még lejjebb kúszott, és afelett a nap hiába süt, a szél durván süvít. És most nagyon hideg van, nincs is mit keresni a hálózsákon kívül.

Az esőházban mindenki rám csodálkozott, hogy egy nap alatt toltan le Gorhamből idáig. Hát holnap nagyon necces lesz a huszas terv a városba vezető útig, hiszen jön a Mahoosuc Notch, minden idők híresen leglassabb mérföldje az Apalacson. Majd beszámolok.

Emlékeztek az esőházban sátorozó holland csaj-párosra tavalyról? Hát most egy német nőci sátorozott bele, és még meg is indokolta, hogy így melegebb. Gondoltam magamban, ha melegebbet akarsz, vegyél jobb hálózsákot. Amúgy jót beszélgettünk, április óta nyomja Georgiából. Szerencsére azért időben érkeztem, így a duma közben jutott idő egy kis fincsi főzőcskére is, és már nyolc után aludni fogok, bár még hárman útban vannak errefelé. Egy kis éjszakai sziklamászós túra erdőhatár felett, valaki? Marhára irigylem őket, hehe.

![Reggeli a hostelben. Ez a hely nagyon messze a legjobb volt; Marni, a főnök pedig anyám helyett anyám.](https://lh3.googleusercontent.com/-G3Rcg_p99-Q/VDWn0XPp04I/AAAAAAAAILE/LaIUbJgCRWQ/s1152-Ic42/140907_070924.jpg)

![The way life should be (Maine állam rendszámtábla-szlogenje.).](https://lh3.googleusercontent.com/-8Luy-cbp7h8/VDWn05ps70I/AAAAAAAAILM/HdjQtuci_7E/s1152-Ic42/140907_144845.jpg)

![Ferrata, dobd le láncaid és legyél Maine-i Apalacs!](https://lh3.googleusercontent.com/-6yH3Ulc5RVM/VDWn1RPnAgI/AAAAAAAAILY/qes8VQfD3LU/s800-Ic42/140907_160854.jpg)