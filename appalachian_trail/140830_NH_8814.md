Date: 2014-08-30
Tags: Appalachian Trail

# 88/14.nap: Dilemmák

## 1759.8 (26.3 + 0.5) Trapper John Shelter

Iszonyú kondenzáció lett reggelre a sátrakon, és hiába ígérkezett egy újabb gyönyörű nap, nedvesen kellett egy csomó cuccot elpakolni. Viszont hét előtt már úton voltunk, és tizenegyre simán meg is érkeztünk Hanoverbe. Közben pedig átkeltünk a Connecticut folyón, amivel egy újabb államot kivégeztünk, így már csak kettő van hátra. Vajon mit hoz New Hampshire? Glenclifftől kezdve - ami tőlem úgy 27 mérföldre van, a dolgok eléggé megváltoznak és a kalauz magasságprofilja elképesztő dolgokat produkál.

Hanover nyüzsgő egyetemváros, a híres Dartmouth College otthona, és emiatt talán túl előkelő is a túrázóknak. Éppen beköltöző hétvége volt, mindenhol gazdag papák vonultak csemetéikkel, mi pedig elvesztettük egymást Brettel. Egy fánkos standról leszólítottak, hogy ingyen *thru-hiker* fánk, kaptam is egy fahéjas-baconöset, majd lepakoltam egy templom gyepére, és a cuccok kiszárítása közben emaileket csekkoltam a városszerte ingyenes wifin. Ezután az ingyenes pizzaszelet következett egy fizetőssel karöltve, és elég is volt a városból. Kifele vettem egy kis kaját, hogy tuti elég legyen Glencliff-ig, majd szokásomhoz híven beindultam, és utolértem Brettet.

Az a helyzet, hogy lassan el kell váljunk, pedig jó vele. Megtanított nem idegeskedni akármilyen szitun, ragaszkodva a tervhez, hanem tudni, hogy akárhol akármilyen időben is lehet sátrazni, és így jóval magabiztosabban gondolkodni. Ő reggeltől estig megy, és élvezi, hogy fogalma sincs, hol alszik. És nagyon menni akar, pedig speciel gyorsabb vagyok nála. Most béna szitu van, mert az esőházakat elözönlik a kisegyetemisták, holnaptól esni fog, a Glencliff-beli hostelt pedig emiatt elözönlik a túrázók. Brett ráadásul két nap alatt akarja megcsinálni, amit én háromra terveztem, úgyhogy mentünk előre, bele az éjszakába. No way, hogy én holnap esőben elég brutál terepen 27-et csináljak, de az egyetlen esőház 12-re van innen. Izgi, mi?

![Előre a leges-legnehezebb államba.](https://lh3.googleusercontent.com/-5DDrqTuyXQQ/VDWnn0m2R9I/AAAAAAAAIH0/66XRao5n0zg/s1280-Ic42/140830_102737_p.jpg)

![Trail-magic az útszélen, egy valag sörrel. Etna, szeretünk!](https://lh3.googleusercontent.com/-cF2kffYOC28/VDWnooi4IzI/AAAAAAAAIIU/YsNy99Nhh64/s800-Ic42/140830_152924.jpg)

![Apalacs-gomba.](https://lh3.googleusercontent.com/--pUi9RbYxF0/VDWno7n2BrI/AAAAAAAAIIE/KbM-Sc5xVLs/s1152-Ic42/140830_161500.jpg)

![Mielőtt éjszakáig toltuk volna, körbenéztünk Moose Mountainről.](https://lh3.googleusercontent.com/-3pDQMD0EJYs/VDWnpX6Q8LI/AAAAAAAAIRU/2GdqPv23pCE/s1152-Ic42/140830_172955.jpg)