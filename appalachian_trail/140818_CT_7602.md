Date: 2014-08-18
Tags: Appalachian Trail

# 76/02.nap: Sok lusta túrázó és egy nagyi

## 1495.3 (25.1 + 0.5) Salisbury, Maria McCabe's Place

Csodálatos nyolc órát aludtam az esőházban, cincogik sehol, és reggelre a világ is kivirult a lelkemben. A két túrázó az esőház előtt hat után kezdett mozgolódni, egy ideig még figyeltem őket a hálózsák mélyéről, majd összekaptam magam, és az egyiküket meg is előztem indulásban. A másikat csak délután sikerült leelőzni.

Ma amúgy leelőztem legalább 6-8 *NOBO*-t. Érdekes egy jelenség ez: rengetegen vannak körülöttem, viszont ezek nagyon nagyrészt a futottak még kategória, marha régen indultak, marha lassan mennek. A szomszéd szobában alvók majd' 140 napja vannak úton, a ma délutáni kanadai-alabamai páros 105. Én meg ugye 76. A kanadai ötpercenként elmondta, hogy ő már nem akar túrázni, majd a hátizsákjában lévő hatosból kivett egy jéghideg sört magának, egyet meg nekem, hogy inkább igyunk túrázás helyett. Megittuk, dumáltunk egyet, majd lehagytam őket a fenébe. Nincs ezeknek még *trail leg*jük? Vagy ne legyek ennyire büszke magamra?

Connecticut szép, de kilátás szinte semmi, sok a hullámvasút, és ki lehet fogni brutál sziklás ösvénydarabokat. Van egy folyó, a *Housatonic*, aminek néha a partjánál kanyargunk, aztán látszólag random módon neki a hegynek. A folyó szerintem szuper, olyan igazi természetes, nincsenek töltések az oldalában, sőt semmi emberalkotta nincs az oldalában. Egyébként a rakétahajtóműveimnek azért ára van: a vádlijaiam görcsben, a térdszalagjaim fájdogálnak, de így az ágyikóból szemlélve inkább kellemes. Egyelőre, hehe. Szuper, hogy szárazság van, mert nincsenek vízhólyagok a lábamon, és ha most jól megkeményedik a bőr, akkor már nem is lesznek. Holnap egyébként ha meg tudnék csinálni 28-at, akkor utána hosszú napokra jól passzoló huszasok lennének.

Salisbury-ben vagyok egy öreg néni, Maria McCabe otthonában. Maria 85 éves, Dél-Tirolban született, 14 éve fogad túrázókat és kicsit nagyothall. Az unokája egy geek agglegény, a Volkswagen kisbusz a hobbija, és éppen vacsit főzött Mariának, mert ő utál főzni. A kajából persze kaptam, azután az unoka tepsifonját is megkaptam hazaszkájpolni, rendesség mindenütt, ámen.

![A fenséges Housatonic.](https://lh3.googleusercontent.com/-GHr9UQ_oYfQ/VDWnY6op7sI/AAAAAAAAIDo/2Swq1-7U2o0/s1152-Ic42/140818_141601.jpg)