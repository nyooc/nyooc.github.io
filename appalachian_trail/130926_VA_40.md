Date: 2013-09-26
Tags: Appalachian Trail

# 40.nap:  Nyaktilózás

## 782.0 (21.6) Johns Hollow Shelter

Reggel esdegélt és miközben hárman szedelődzködtünk, Walter, a csöves kinézetű fogyatékosság-biztosítási tanácsadó magára húzta a takarót és megkért minket, legyünk már lécci csöndben. Walter este hét óta folyamatosan aludt. *Sleeping beauty*, röhögött az egyik faszi, aki amúgy halálosan hasonlított Bud Spencerre. Neki volt Verizon-os telefonja és segített nekem hívogatni tegnap. Egyszóval nagyon ment az esőházi kommunális élet.

Reggelre még maradt több mint ezer láb a tegnapi mászásból, egy hegytetőre ment ki az ösvény, ahol a kaller szerint *FAA Equipment*, valami légiközlekedési izének kell lennie. Amúgy lent Észak Karolinában egy hegytetőn találkoztam életem második VOR állomásával, az első randi még régen Norvégiában, Hammerfestben történt (a VOR egy navigációs pont repcsik számára a GPS előtti időkből). Szóval megyek mendegélek, és várom, hogy a nagy mászás előtt előbukkanjon a következő esőház. És egyszer csak előbukkant egy hatalmas fehér focilabdába rejtett radar. Nem vettem észre a 300 méter emelkedőt! Ez is valami. Egyébként rosszul emlékeztem, az esőház később következett.

A hegytetőn nagy erőkkel és kamionokkal dolgoztak a radaron, a kilátás pedig tényleg olyan volt, mintha repülőben ülnénk. A mélyben felhőcafatok úszkáltak vonalzóval meghúzott vízszintes mentén, felettünk fátyolfelhők és agresszíven kéklő ég. Aztán ahogy visszamentem a fák közé, jött a híres Guillotine: egy sziklafolyosóba szorult hatalmas kődarab, át kell sétálni alatta. Sajna nem voltak mások, hogy összehozhassam a klasszikus fotót, így csak embertelen szép embertelen kép lesz.

A nap többi részében le kellett ereszkedni a James folyóhoz, ahol az AT leghosszabb gyaloghídja van. Sajna sima dobozhíd, egy tuti függőhíd baromi látványos lett volna, bár a folyó nagyon széles. Eddigre már hét ágra sütött a délutáni nap. Az erdők kezdenek színesedni, kíváncsi vagyok, milyen lesz pár hét múlva. Amúgy szerintem nagy élmény napról napra látni a változást.

Holnap délután lestoppolok Buena Vistába, ahol van egy állítólag segítőkész és autókat is szervező hostel. Megpróbálok szerezni egy fuvart szombat reggelre az elátkozott Dutch Hausba, Montebello-ba, aztán hátha lesz a ház előtt valami. Szombat reggel még nyitva a helyi postahivatal, ha esetleg ott kötöttek ki a cuccok, bár azt hiszem, egyik sem királyi postával ment, hanem FedEx-szel vagy UPS-szel. Aztán visszavitetem magam az ösvényhez és minél messzebbre megyek Montebello-tól.

![Vajon épp a te fejedet vágja le?](https://lh3.googleusercontent.com/-xKQKP8ak8aQ/UoU6EXaO8fI/AAAAAAAALg8/qtFTNU8W1MQ/s720-Ic42/20130926_100031.jpg)

![A non-plusz-ultra gyaloghíd.](https://lh3.googleusercontent.com/-DCN8Iywtwfc/UoU6Emxw31I/AAAAAAAALhU/hS7fO67RznQ/s720-Ic42/20130926_160726.jpg)