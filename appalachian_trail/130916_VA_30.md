Date: 2013-09-16
Tags: Appalachian Trail

# 30.nap: Flikkek és flakkok

## 565.2 (23.0) Chestnut Knob Shelter

Reggel - mit reggel, hajnalban - kiültem a tornácra (ott volt csak rendesen wifi) és végre sikerült megrendelni a cuccokat Pearisburg-be. Csak legyenek ott, mire Szélvész Nyóc odaér! Reggelizni csak azért sem mentem a hülye étterembe, vettem inkább a benzinkúton egy rakat *Little Debbie*t. Ez egy olyan márka, ami különféle tartós péksüteményeket kínál, szépen lassan végigpróbálom mindet. Amúgy teljesen finomak.

Ez a nap földrajzilag fontos volt, ugyanis befejeztem azt, amit a Mount Rogers és Grayson Highlands óta csináltam: a hegység gerinceinek a keresztezését. Ezek itt nagyjából kelet-nyugati irányban futnak és már itt is néhol veszettül szabályosak. Az AT észak felé átkelt egy csomó gerincen, majd feljött a Chestnut Ridge nevűre, és itt markánsan ráfordult a gerincek fő irányára. Idei túrámon többé-kevésbé ezeken a szabályos vonalakon fogok utazni, a következő egy hétben meg vicces mód először baloldali párhuzamos gerincekre fogok váltani (amíg el nem érem Nyugat-Virginia határát), majd vissza jobboldaliakra. Nagyjából két bal és három jobb váltás: *flikk-flikk-flakk-flakk-flakk*. Pearisburg amúgy épp a második *flikk* közben van.

Napközben elég sok tehenes mezőn keltem át, néhol rendesen alá is volt aknázva. A reggel még hét ágra sütő nap gyorsan eltűnt és eléggé beborult, de végül nem is esett és nem lett villámlás-mennydörgés sem. Úgy tűnik, a nyári zivatarok szépen lassan átadják helyüket a csendes őszi esőnek. A nap végén kegyetlen felmászás volt a Chestnut Knobra, de furcsán jól ment. Lehet, hogy szintet léptem és most már jöjjön bármi, meg se kottyan? Az király lesz!

Az esőház a hegy csúcsán áll, kőből van és van ajtaja meg elkülönített priccsei, szóval igazából nem is esőház. Majdnem nem volt helyem, az éjszakázók nagy részét egy ötös férficsapat adja, akikkel elég jót beszélgettünk. Körülálltuk a tüzet, amit raktak, a közelbe tévedő őzeket figyeltük, na meg *juggle hot coal*t játszottunk. Hogy mi ez? Nagyon egyszerű: végy ki a tűzből egy vöröslő parázsdarabot, amit csak úgy lehet megtartani, hogy folyamatosan egyik kezedből másikba teszed. Na ezt kell egymásnak passzolgatni. Tiszta tábori tinédzser fíling, nem?

![Atkins után röviddel, mélyen Virginiában.](https://lh3.googleusercontent.com/-UqEDvUDwj3U/UoU585ZPcqI/AAAAAAAAIjA/ncrG2LdFp-M/s800-Ic42/20130916_082626.jpg)

![Juggle hot coal az esti tábortűznél.](https://lh3.googleusercontent.com/-LwWBoXVsjhE/UoU59KRtdVI/AAAAAAAAIeU/kgJGb8D5x7M/s1152-Ic42/20130916_191032.jpg)