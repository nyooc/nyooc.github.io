Date: 2013-09-08
Tags: Appalachian Trail

# 22.nap: Négyszáz kicsi indián

## 400.9 (18.0 + 0.2) Mountaineer Falls Shelter

Mindenki tökegyszerre kelt a gabonatárolóban, a kutyás pár az emeleten, a srác az egyik kilátásos alvóplatformon, én meg a másikon. A remélt napfelkelte helyett tejködöt kaptunk az arcunkba, ami csak nem akart eltűnni, hiába taktikáztam a lassúsággal. Három csomag zabkásával a hasamban megtoltam először a kicsi, majd a nagy Hump Mountain-t. Hosszan gázoltam a tiszta vizes fűben, végül az utolsó gerincdarabon volt egy kis kilátás. Az is látszott, hogy nemcsak a hegyen van a köd, hanem az ég is felhős odafent.

Hosszas lemenet jött ezután egy főúthoz, amelynek két érdekessége is volt. Az egyik, hogy az úthoz közel volt régen egy esőház. De az útközeli esőházak nem szerencsések, mert hétvégéken gyakran elszabadul bennük az alkoholgőzös tinipokol, ráadásul ebben az esőházban egészen konkrétan egy csövi lakott az utolsó két évben. Tavaly bontották el. És amikor kiérek az úthoz az esőház hűlt helye után, nem hiszek a szememnek: ott áll a csövi, az ösvény mellett felállítva egy sátor, az elmaradhatatlan szatyrok mindenütt. Három méterre a forgalmas úttól. Nem süketül meg éjszaka? Amúgy az ösvényen mindenféle táblák hozták tudomásomra, hogy ennél az útnál nem érdemes autót hagyni, mert különösen kitett a vandalizmusnak. Na vajon miért.

Az útkeresztezés másik érdekessége az volt, hogy a túloldalon ilyenkor szokásos meredek felmászás elmaradt. Na jó, azért párszáz métert csak sikerült visszaemelkedni, de ez most nem ugyanaz volt. A hegység ellaposodik, én meg örülök. Persze még sok brutál felmászás és nagyobb magasság is lesz, de a gyakoriságuk szépen lassan lecsökken. Jobban lehet talán gyorsítani.

Az esőházamat, amelyben egyedül vagyok (bár, ki tudja hány állattal...), egy magas, de elég kevés vizű vízesésről nevezték el. A vízesés az ösvényről látszott, az esőház víznyerő helye meg a vízesés teteje. Amúgy az esőház tutijó három szintes, a másodikról még fel lehet mászni a közvetlen a tető alatt lévő kétszemélyes *penthouse*ba, ahogyan a füzetben emlegetik. *What happens on the third floor stays on the third floor.* Izgi lehet, de praktikus okokból inkább maradtam a földszinten.