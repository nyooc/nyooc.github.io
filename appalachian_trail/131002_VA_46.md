Date: 2013-10-02
Tags: Appalachian Trail

# 46.nap: Busted! Busted?

## 899.4 (21.4) Hightop Hut

Hétkor boldogan keltem a melegre és napsütésre: fel se kellett vegyek plusz réteget, már reggel olyan jó idő volt! Aztán az ösvény és a Skyline Drive üressége emlékeztetett: én most éppen fél-legális, mondhatni lopakodó státuszban túrázok egy lezárt nemzeti parkban. Volt pár szembejövő, ők azt mondták, megpróbálják a legjobban meghúzni magukat, aztán hátha kijutnak úgy, hogy nem állítja meg őket egy *ranger*, azaz parkőr. Gondoltam magamban, könnyű nektek, a huszonpár legszélső mérföldet kell már csak megtennetek, nekem még hetvenvalahány van, mindenesetre a legjobb, ha én is ezt teszem.

Aztán mégis elkövettem a szarvashibát: gondoltam megnézem az egyik kempingezőhely lezárt üzletét, hátha vannak ital- és csokiautomaták. Még mindig nincs túl sok napközbeni kajám ugyanis, és jólesett volna valami bónusz. Az üzlet megvolt, lézengtek páran körülötte, de szerencsére senkit sem érdekeltem. Fél siker, csak italautomata volt, vettem hát egyet, leültem egy padra, hogy megiszom, majd eldobom az üveget a szemetesbe és lelépek. Még néztem is, hogy az útról rám lehet látni, én szerencsétlen félnótás.

A ranger lekanyarodott a főútról egyenesen hozzám, megnézte az engedélyemet, elmondta a szituációt és közölte, hív egy másik  autót, ami azonnal kivisz a parkból. Próbáltam kérni meg minden, a végén könyörögtem - nem vagyok erre túl büszke, de semmi sem segített. Állítólag már csomó *thru-hiker*t kihajítottak, sokan vannak a keresztező 33-as úton a legközelebbi motelben. Aztán pont amikor megérkezett a taxim a másik rangerrel, csoda történt: valaki egyszercsak beszólt a walkie-talkiejukba, hogy az AT túrázók a 33-as kereszteződésig túrázhatnak, de ott ki kell menniük a parkból. Olyan volt, mint a hülye hollywoodi filmekben, az utolsó lehetséges percben jött a felmentés.

Na most, a 33-as kereszteződés éppen három mérfölddel van túl a mai tervemen. Persze könnyedén elmehettem volna odáig ma is, de hát ha egyszer kimegyek a parkból, visszaút nemigen van. Különben is, azt nem mondták a rangerek, hogy *mikor* kell odaérjek. Így most itt shelterezek két hatvanas csajjal (komolyan, tök fiatalosak).

Sokat gondolkodtam, hogy holnap mit csináljak, végül úgy döntöttem, hogy ha át tudok menni észrevétlenül a kereszteződésen (ami nem lesz egyszerű), akkor maradok. Teljes illegalitásban. Menő, mi? Az a helyzet, hogy itt is előjön az Apalacs oly fontos tulajdonsága: ha nem ragaszkodsz makacsul az ösvényen maradáshoz, a körülmények egyszercsak ledobnak róla. A dilemmámat viszont nagyban enyhítette az a tény, hogy délután sok szembejövővel történt hasonló, és mind maradtak, túljutva a 33-ason. A lakótársaim sztorija egyenesen vicces: a kocsival a 33-ason parkoltak le, hogy a park északi végéről indulva félúton kaját tudjanak elővarázsolni belőle. A ranger ki- és visszaengedte őket, és bátorította őket a tovább túrázásra! Én kérem nem tudok semmit, Magyarországról jöttem, miért mi történt? Szorítsatok, de az is oké, ha elintézitek, hogy azok a szerencsétlen politikusok megegyezzenek ott fent.

![Az idő amúgy csodálatos volt.](https://lh3.googleusercontent.com/-qZSekyWnK3w/UoU6HuRTaBI/AAAAAAAAIBg/CZpNjDI6lAI/s1024-Ic42/20131002_083608_p.jpg)