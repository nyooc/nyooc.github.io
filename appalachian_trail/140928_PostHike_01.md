Date: 2014-09-28
Tags: Appalachian Trail

# Vissza New Yorkba

## Millinocket, ME - Gorham, NH - Astoria, NY

Az első nem túrázós napomon persze hatkor kipattantak a szemeim, és olyan éhes voltam, amennyire csak lehet. Némi lustálkodás után átsétáltam a hosteltulaj éttermébe, és pár bögre kávéval bedobtam az ösvény legfinomabb áfonyás palacsintáját. Vicces, egészen megszerettem az amcsi lötyi-kávét: kellően sok tejjel és cukorral jó kis hosszú-tejes-kávé lesz belőle.

A nap további része gyorsan elment ruhamosással, netezéssel, az otthoniakkal dumálással, de leginkább mindenféle lázas tervezgetéssel. Szuperül megszívtam, ugyanis kiderült, hogy a repjegyemmel egyszerűen semmit nem lehet csinálni 1000 dollár alatt: még csak az október 3-i Bangor - New York járatot sem lehet lemondani. Ha nem ülök fel a gépre, megtagadják a felszállást a tengerentúli járatra is - komoly, mi? Így aztán adta magát, hogy Bangor repterén béreljek kocsit, amit aztán ugyanoda viszek vissza.

Este befutott Brett a barátnőjével, az utolsó napra éjfélkor indult, reggel ért a hegy lábához, és délutánra megcsinálta. A barátnője kocsival várta, ám a visszautukat megnehezítette egy defekt az aszfaltozatlan úton. Nagyon megörültünk egymásnak, és együtt vacsiztunk az étteremben - én betoltam az idei Maine-i homáromat, ők pizzáztak. A másnapi reggelit is együtt költöttük el, aztán eljött a búcsú ideje: ők még egy kis autótúrát terveztek a Maine-i tengerpartra, én pedig beültem a *shuttle*-ba, ami a buszhoz vitt.

A busz pedig Bangor-ba ment, ahol némi kellemetlenkedés és irdatlan lehúzás után már a vadiúj Chevy Cruze-omban ültem, és azt tanulmányoztam, hogyan tudom vezetés közben Bluetooth-on keresztül a saját zenéimet hallgatni. A US 2-esen indultam vissza a hegység felé, és első megállóm egy Walmart volt, ahol a szuperolcsó USA-atlasz mellé bevásároltam némi csokikészletet is otthonra - ezúttal a tavalyinál jóval értelmesebb mennyiségben. Az út elég faluzós és kanyargós, ismerem már a nászútról, olyan ötkor futottam be kedvenc hostelembe Gorham-ben.

Be sem csekkoltam rendesen, Eric, a kisegítő srác már rángatott is elfele, hogy menjek vele és a részeg haverjával, jó lesz. A részeg srác a szülei étterméhez irányított minket a kocsival - ami most éppen zárva van, mert a szülők elutaztak, és lenyúlt három csodaszép szelet marhahátszínt egy üveg borral. Ezután kiverettünk az erdőbe, ahol van egy darabka földjük egy fa bodegával és tűzrakóhellyel, és puszta tűzön, fűszer nélkül megsütöttük a husikat, az egész elképesztő volt. Szemben a gyönyörűséges hegyoldal a vöröslő és sárguló fákkal, a nap épp lemegy, mi pedig rakjuk a tüzet és koccintunk a borral, ezt sosem fogom elfelejteni. Nem is túl későn aztán visszamentünk a hostelba, ahol Marni, aki már a túra alatt is anyám helyett anyám volt, rögtön felismert és sörrel kínált, majd hosszan beszélgettünk az aznap esti társasággal. A *The Hoff* nevű szobában kaptam ágyat, amit arról lehet megismerni, hogy hatalmas kartonreklámok vannak benne, ahogy Mr Hasselhoff a Cumberland Farms termékeit reklámozza.

Reggel aztán még egyszer ettem Marni irdatlan fincsi reggelijéből, és újabb adag beszélgetés után útban voltam dél felé. Próbáltam a lehető legjobban az Apalacshoz közel maradni, aztán amikor már nagyon lassú voltam, kicsit felpörögtem valami kevésbé faluzós úton. Délután elértem Massachusetts államot, és felvezettem a Greylock tetejére még egyet nosztalgiázni és kilátást bámulni. A Bascom Lodge-ban még mindig jó a burger, de a néni már nem ismert meg, pedig ő ajánlotta fel annak idején a work-for-stay-t. Nem is baj, bámultam kifelé az ablakon a hegyeket nézve, valószínűleg utoljára járok itt. Egy darabig biztos.

Erősen közeledett az este, így elhagytam az ösvény közelét, és átugrottam New York államba, a Taconic State Parkway-en hasítottam dél felé. Besötétedett, én pedig felkészültem a lehetetlenre: be kell jutnom a városba, egyenesen Juditékhoz. Ha hiszitek, ha nem, elsőre, gond nélkül sikerült, és miután kifizettem a hét ötvenet a Triboro Bridge-ért és végig is száguldottam rajta, fél nyolckor csöngettem az ajtajukon.

A következő napon megállás nélkül esett az eső, és miután a gyerekek elmentek oviba-suliba, hármasban maradtunk Judittal és Craig-gel, és nagyon jólesett egész nap pihengetni és jókat dumálni. Craig, és később Judit is, ismét megcsillogtatta főzőtudását, én pedig sűrűn nyaldostam az ujjaimat. Este aztán megint felkerestük eddigi életem legtutibb mexikói éttermét, ahol első napom előestéjén is vacsoráztunk, ám ezúttal idegeskedés és fáradtság nélkül tudtam végigenni az étlapot. Mikor múlik el a brutális étvágyam? Én mondjuk élvezem, csak a mérleg ne mutatna napról napra többet.

Másnap aztán berobogtam Manhattan-be egy gyors vásárlókörútra, és persze találtam egy tökjó kapucnis pulcsit, amit nem hagyhattam ott, kellett nekem üzletek közelébe mennem, hehe. A Grom-ban ettem egy kis desszertet ebéd helyett, majd vissza a bázisra, és kettőkor újra autós kihívások elé néztem, de ez már egy másik történet...

![Üres város, üres fej. Millinocket főutcája másnap reggel.](https://lh3.googleusercontent.com/-ama-67f3Ejs/VDWoGj24BZI/AAAAAAAAIQI/GH1ee8RoXZw/s1152-Ic42/140923_072007.jpg)

![Búcsúzós reggeli Brett-tel és a barátnőjével.](https://lh3.googleusercontent.com/-CbO5u2EN-Q8/VDWoHQMAo7I/AAAAAAAAIRA/gdfaxaUSeHQ/s1152-Ic42/140923_075631.jpg)