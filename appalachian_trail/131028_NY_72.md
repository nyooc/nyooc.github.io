Date: 2013-10-28
Tags: Appalachian Trail

# 72.nap: A híd bejáratánál

## 1399.4 (10.1) Bear Mountain Bridge / Bear Mountain Bridge Motel, Fort Montgomery

Ma ilyen nagyon lazulós rövid nap volt. Az ösvény azért továbbra is keménykedett, és Cakes-szel nevettünk, amikor másfél órányi tömény és erőltetett túra után két mérföldet sem haladtunk. Aztán beértünk a *Bear Mountain State Park* területére, és ahol turistákat várnak, ott bizony rendesen megcsinálják az ösvényt, így onnantól repültünk. Fel a hegyre, ahol egy sajna túl alacsony kilátótorony volt turistákkal telepakolva, de azért leláttunk a Hudson folyóra, és persze a távolban újra ott csillogtak azok a bizonyos felhőkarcolók. Milyen fura érzés, hogy elindulsz Atlantából, végig a saját lábadon, és végül New Yorkban kötsz ki, néha még most is hihetetlennek tűnik. A sok apró rövid távú cél egymásutánja egy óriási ugrássá áll össze a végén.

A hegy lábánál elsétáltunk a Hessian Lake partján és néztük az üres padok tömegét és a maroknyi lézengő (főleg kínai) turistát. Az ösvény bevisz egy ingyenes állatkertbe, ahol eléri a legalacsonyabb pontját evör: 124 láb tengerszint felett. Persze maga a folyó itt már simán tengerszinten van, csakhogy a túra sosem megy le a partra. A legalacsonyabb pont amúgy stílusosan a macik kifutójánál van. Két termetes példány pihengélt odabenn, miközben dögkeselyűk cibálták össze-vissza az ünnepre bepakolt és gondosan felöltöztetett szalmabábukat - most akkor ez maci-észlelésnek számít? Mert akkor négyet láttam, hihi.

És ott volt a híd. A híd, aminek a túloldala kereken 1400.0 mérföldnél van, és ami hosszú ideig a végső célom volt. Nem számít ez már, mert a cél maga az út. Az útnak minél több percét és pillanatát imádni, az a lényeg. Persze jó látni azt is, ha az ember elérkezik valahova, de hát nekem még két napom van (és abban ma már egy percig sem kételkedtem, hogy továbbmegyek)! Az utolsó idei fehér jelzés, egy jellegtelennek tűnő apróság, valószínűleg valami lehetetlen helyen, ahol búcsút kell mondjak, na az milyen sokat fog jelenteni. A híd azért szép és le akartam vele fotózni magam, de addigra előbukkant Cakes és boldogan bejelentette, hogy mindjárt itt vannak értünk a moteltől és hogy menjek.

Kaptunk egy kicsike szobát egyetlen duplaággyal - ezen persze nagy viccelődés ment. A tulaj Brémából származó feleségét elkápráztattam némettudásommal, majd netezgettem kicsit (úgyhogy nézhettek fotókat), amíg Cakes egy állásinterjút bonyolított, aztán átmentünk a szemközti Barbecue étterembe teljesíteni az elhatározásunkat. Volt *spare ribs*, meg jóféle csapolt sör, meg óriás süti, a végén meg Cakes nem engedett fizetni. Nagyon örültem, de kicsit azért túlzás: ő az állástalan, igaz kicsivel többet halmozhatott fel idáig.

Holnap ki kell lőjek, hogy az esőházat elérjem. Ha ugyanilyen terep lesz, könnyen fejlámpás történet kerekedhet belőle, de talán nem, a Hudson túloldaláról jókat mondanak - hisz az már majdnem *New England*! Cakes, úgy tűnik, nem tart már velem - bár ma nagyon jól tolta, kicsit beijedt és holnap pihenni akar, meg zoknit venni Peekskill városában. Jövőre hátha összeszervezünk valamit!

![A Híd és a Túloldal, ami már New England!](https://lh3.googleusercontent.com/-ZKOY6ovvyeM/UoU6bVoh3CI/AAAAAAAAIg0/ne2rTiuccXQ/s1024-Ic42/20131028_132531_p.jpg)