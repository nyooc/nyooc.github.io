Date: 2014-10-05
Tags: Appalachian Trail

# Utolsó napok az Újvilágban

## Harpers Ferry, WV - Pottsville, PA - Delaware Water Gap, PA - Astoria, NY - Bangor, ME - Astoria, NY

Szerda reggel betoppantam az ATC irodájába, és miután elmondtam, mi járatban vagyok, élveztem a dicsfényt és közben kitöltöttem a *2000-miler application* névre hallgató kérdőívet. Mivel az oklevelet valami nagyfőnöknek is alá kell írnia, sajna nem boltolhattuk le a dolgot helyben, de agyba-főbe ígérték, hogy mindent rendesen elküldenek. Végül az egyik néni megenyhült és odaadta a felvarrót, szupi! Nézegettem egy csomó ismerőst a nagy fotóskönyvben, meg a jó kis túrázós könyvtárukat, aztán eljött a 11 óra és indulnom kellett tovább.

Merthogy a százvalahány mérföldre lévő Yuengling sörfőzdében fél kettőkor van a vezetett bejárás. Valamit viszont sajna nagyon elszámoltam, mert bár gyorsan haladtam, mégis kettő után estem be, de sebaj, a recepciós csajszi azonnal odakísért a csoporthoz, akik éppen a palackozásnál tartottak. Sosem fogom megtudni, hogyan főzik Amerika legöregebb sörét, de a kóstolás megvolt: mindenki két kis pohár csapolt finomságot kapott. És odaát nem zéró a tolerancia, hehe! Mivel a szerencsétlenek nem árulnak helyben hazavitelre, megálltam egy szupermarketben (milyen beszédes a neve: Weis), és Juditéknak összeraktam egy hatos válogatást.

Útban New York felé megálltam Delaware Water Gap városában elbúcsúzni az Apalacstól és persze enni egy almás pitét a helyi pékségben, ahol annak idején is. Ez az a hely, ahol a végtelen hosszú és sziklás Kittatinny gerincet áttöri a Delaware folyó, és az északra tartó túrázó átsétál felette New Jersey-be. Az ösvény sárguló fákba burkolódzott, mindenhol mókusok játszadoztak, és egy őzcsaládot is sikerült elijesztenem. Fura érzés volt, az ember ilyen lelki kapcsolatot hozott össze egy rakat fehér jelzéssel. De itt az idő továbblépni, új helyeket felfedezni és új túra-kihívásokat keresni!

New Yorkba kocsival megérkezni mindig poén, a négyemeletes kereszteződések, Manhattan látképe, és ki ne felejtsem a húsz dolcsit, amit két darab hídért legombolnak az emberről. Sima ügy volt egyébként, mondjuk direkt este nyolcra időzítettem. Csütörtökön aztán elbúcsúztattam Juditot - egy konferenciára indult New Orleans-ba, és benéztem a városba még utoljára. Az Intrepid múzeumban megállapítottam, hogy a washingtoni sokkal jobb volt, itt viszont sikerült elkapnom végre az űrrepülőt. Pechemre pont az Enterprise van itt a négyből, amit csak siklókísérletekre használtak, de azért elég király. Délután pedig végigsétáltam a Broadway-en, egészen a Wall Street-ig, igen, a tőzsde egyben van, hétfőn mehetek dolgozni.

Pénteken négykor keltem, hogy véghezvigyem azt, amit biztos az unokáknak is mesélni fogok: elautózni Astoriából Maine-be, majd visszarepülni pontosan a kiindulópontra, csakhogy ne kelljen ezer dollárokért módosítani a repjegyen. Szörnyű hangzása ellenére kifejezetten élveztem, pedig voltak érdekességek, például egy kisebb dugó hajnali fél hatkor Connecticutban - először azt hittem, sávszűkítés miatt van, de nem, a forgalom csinálta. De nincs panasz, a 700 kilométert hét óra plusz 30 perc pihenő és reggeli alatt letudtam, vezetve bele a napkeltébe és a szépséges északi erdőbe. Bangorban aztán még egyszer utoljára gyönyörködtem egy amcsi hipermarketben (akváriumban úszkáltak a parti homárok, nyolc dollár egy font élősúlyban), leadtam a kocsit és netezgettem a reptéri váróban. Kicsit hidegzuhany volt, hogy a gép jó másfél órát késett, mert ezzel füstbe mentek a Craiggel együtt vacsorázós tervek (valami érdekes japánba akartunk menni, brühühü), de a repülés izgis volt a picike jettel. Ja és jelentem, a LaGuardia pontosan az a tipikus belföldi amerikai reptér, amit ismertek a romkomok drámajeleneteiből!

A szombat szakadó esővel indított, de Craig mégis elvitte Dávidot a focimeccsére, én meg fél órán át győzködtem a sírva ébredő Charlotte-ot, hogy Apáék mindjárt hazajönnek és nem vagyok szörny és kibújhat az ágya sarkából. Némi furfangos próbálkozás után azért sikerült, és onnantól kezdve már jó barátokként együtt néztük a Sesame Streetet. Dávid, a hősies kapus csuromvizesen érkezett, a délutáni baseball-meccse viszont végleg elmaradt, így kaptam egy fuvart a JFK-re. Becsekkolás, szekuricsi, beszállás és felszállás, elrepülő éjszaka, öreg kontinens, ismeritek. Az átszállás neccesen, de megment, és most már semmi sem ment meg attól, hogy levágódjak kis fővárosunkba, és ezzel végleg elérkezzen a Nagy Apalacs kaland VÉGE.

![Sírva röhögősen vicces hírek Bangor repterén. Viszlát, Keleti Part!](https://lh3.googleusercontent.com/-mSC7txV_k1k/VDWoK9jh_WI/AAAAAAAAIQ8/epKMOPoMG0w/s1152-Ic42/141003_173356.jpg)