Date: 2013-10-17
Tags: Appalachian Trail

# 61.nap: Shelter-pizza!

## 1189.3 (17.5 + 0.3) 501 Shelter

És mégis összejött, ami annak idején Dél-Virginiában nem: pizzarendelés az esőházba! Tudtam, hogy jó az 501, de ezt nem tudtam róla, így amikor az egyik pihenőm alkalmával böngésztem a kalauzt, a meglepetés erejével hatott a környék térképvázlatán a pizzéria mellett kiírva: *will deliver to 501*. Ez azonnal megdobta a pulzusomat, ugyanis egy négynapos menet harmadik napján már meglehetősen alacsony az energiaszint, és az egyébként általam még egyáltalán nem megunt túrakaja kábé annyira elég, hogy az embernek ne korogjon folyamatosan a gyomra.

Mindezek előtt már letudtam egypár mérföldet, mi több, az izzasztó kimászást is a Swatara Gap mélyéről. Az ösvény teljesen kiszámíthatatlan, folyamatosan váltják egymást a nevetségesen könnyű szakaszok és a gyilkos klattyogó tűéles kőhalmok, mindez tökéletesen vízszintes magasságprofil mellett. Colonel szidta az e szakaszt karbantartó klubot, és valóban, bejöttek újra a belógó tüskés növények is, köszi a kullancsokat a gatyámon, kedves Kopasz Sasok Mászó Klub!

Szóval ha tegnap úgy döntök, továbbmegyek, nagy móka lett volna, de így, minimális megtenni való mérfölddel egyáltalán nem volt gázos. Ahogy közeledtem az 501 felé, eleredt a beígért eső is, úgyhogy szuper időzítés volt. Az esőház igazából egy rendes, ajtóval rendelkező ház, benne emeletes priccsekkel és középen egy nagy asztallal, ami felett a plafon plexiüvegből van, ez adja a fényt. A hilton mellett nyári zuhany, és néhány méterre lakik a felügyelő, a *caretaker*, a háza oldalán vízcsap. Idebenn egy táblán mindenféle infó, nemcsak az éttermi étlappal, hanem például teljesen friss időjárás-előrejelzéssel is: holnaptól szánsájn písz hepinesz! Az előző időjárás-jelentés a kukában, október 1-én készült, és a hátlapjára béna férfias írással kiírva: *No weather reports during the government shutdown*, eszerint mégsem ment csődbe a szuperhatalom, és mától a Shenandoah rangerei is találhatnak maguknak jobb munkát a túrázók kirugdosásánál. Ujjé!

Nem jött senki az esőházba, eszerint Black Tie ma nem vállalta be az óriás távot, és bekapta a hideg ködös esőt, ami éppen odakint zuhog. Amúgy kaptam tőle reggeli müzlit tejporral - ezt azonnal megettem, meg egy forró csoki port - ezzel már négyfélére emelkedett a túrázóktól kapott italpor készletem. Úgy tűnik, mindenkinek nagyon szimpi vagyok - hehe, hát lehet engem nem szeretni? Mindegy is, egyedül lévén meg kellett oldani a rendelést, viszont nem akartam szerencsétlen munkahelyemet szívatni a pizza árával nagyjából egyenlő mértékben - csak épp a telefonszámlán, így szemtelenül opportunista módon bekopogtam a felügyelő házába. Először elutasíttattam, de valami lehetett a szomorú nézésemben, mert ahogy andalogtam elfelé, utánam szóltak és megajándékoztak egy telefonkészülékkel.

Az este innentől kezdve színtiszta hedonizmus volt, nem is részletezem. Egy családi méretű pizza háromnegyede és egy kétliteres Mountain Dew nagy része tűnt el, a többi holnap reggel fog. Amikor is hajnalban felkerekedek, és megannyi sétafika után pontot teszek e szakasz végére.