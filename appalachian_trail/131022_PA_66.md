Date: 2013-10-22
Tags: Appalachian Trail

# 66.nap: Greetings from Rock Hell

## 1289.3 (15.6) Church Of The Mountain Hostel, Delaware Water Gap

Nos, az informátoraim nem tévedtek: szikla szempontból a mai túra tényleg az eddigi legrosszabb, legdurvább, legszadistább, legkeményebb volt. A Wind Gap-ből kimászástól kezdve hosszú mérföldeken át botorkálás a kövek között, miközben a talpaim kétségbeesetten segítségért kiabáltak. A terep annyira jellegtelen fennsík, hogy a *Mennyit mentem?* kérdéshez az egyetlen kapaszkodó a reggel óta eltelt idő volt. A tegnap reggeli SOBO páros mondott valamit a Wolf Rocks-ról, hogy nekik ott kezdődtek a gondok, így reméltem, hogy majd odaérve jobb lesz. És valóban: a sziklás kilátópont után minden tűrhetőbb lett, és én is elkezdtem élvezni a mai napot, pedig épp ekkor kezdődött a gyenge esőcske.

A gerinc legvégére érve feltárult odalent a Delaware folyó, és egy jó kis kilátópontból  az impozáns szemközti hegy is. Hihetetlen, hogy egy folyó ekkora folyamatos hegygerincet át tud törni! A partokról persze nem hiányoztak a civilizáció lüktető ütőerei sem: autópálya, sima út és vasút is kanyarog odalent, folyamatos zajterhelést csinálva az ösvényen haladóknak. Szépen lassan le is értem a kicsike üdülővárosba, és ahogy az ingyenes templomi hostel felé tartottam már délután kettőkor, arra gondoltam, hogy bár rövid nap volt, egy tized mérföldet se tovább, a lábaimnak pihennie kell ma is, és a holnapi, mindössze tíz mérföld utáni üdülőben is. Végül is halom időm maradt, nemde? A folyó túloldala már New Jersey, egy új állam új kihívásokkal és talán kevesebb sziklával. Az este - újabb csirkeszárnyakkal akciózós éttermet találva - megismételtem a tegnapi bulit, ám ezúttal csak háromnegyed-annyi csirkeszárnyat és kétharmad-annyi sört fogyasztva, így legalább maradt hely egy pint Ben & Jerry's csokis-brownie-s jégkrém-csodának is.

![Annyira brutálisan szar, de komolyan!](https://lh3.googleusercontent.com/-cb47wgV5ZUw/UoU6TRPLg8I/AAAAAAAAIf8/JiYZBNIGeOs/s1024-Ic42/20131022_102344_m.jpg)

![Jót kanyarint a Delaware.](https://lh3.googleusercontent.com/-RumoqXa1KDU/UoU6UPYIgzI/AAAAAAAAIfs/NtJzRvItMo0/s1024-Ic42/20131022_132943_p.jpg)