Date: 2013-10-14
Tags: Appalachian Trail

# 58.nap: A nagy találkozások napja

## 1142.5 (25.6 + 0.4) The Doyle Hotel, Duncannon

Ez az első poszt, aminek megírását nem bírtam kivitelezni aznap éjjel. Az a helyzet, hogy be kell valljam, túlságosan részeg voltam és mint egy fa, bedőltem az ágyba (a villanyt néhány óra elteltével kapcsoltam le). Most viszont egy rövidke túranappal előttem, hosszú idő után először lustálkodom bele a délelőttbe.

Szóval reggel szuperkorán keltem, megettem a bekészített reggelimet (a hülye elegáns étterem amúgy olcsó büféreggelije csak nyolckor nyitott), és fél nyolcra már megtettem a visszautat az ösvényhez. Féltem kicsit a naptól, mert a Cumberland Valley lapálya végén ott várt a *Kittatinny Ridge*, a gerinc, amin a következő 200 mérföldet fogom megtenni, és ami hírhedten sziklás. És nevetségesen szabályos, tessék megnézni domborzati térképen, olyan, mintha körző-vonalzóval tervezték volna. Amúgy meg milyen vicces név már, mint egy angol lord, ó helló Mr Kittatinny!

Szóval délelőttre végigsöpörtem a Cumberlanden, és e túrán először sikerült összehozni a nevezetes *10 by 10* szabályt: 10 órakor kerek 10 mérfölddel a hátam mögött ültem le egy padhoz utó-reggelizni, szevasz négyes átlag! Aztán persze lassulás volt, mert, keresztezve a kimondhatatlan nevű *Conodoguinet Creek* folyót elindult a felmászás a gerinccsoport első tagjára. Némi fel-le után, a végső gerinc kezdetétől egészen a duncannoni lemenetig tartó hat mérföldre maga a kalauz is beismeri, hogy *very rocky trail* következik, na ettől féltem. Éppen amikor elkezdődött, egy gázvezeték - letarolt erdőcsík - kilátópontjánál előjött a nap, és jól látszottak ezek a szuperszabályos hegyek. Milyen jó lehet egy repcsiről!

A sziklás rész sziklás volt, mind a hat mérföldön sziklás, de azért menedzselhető, volt már ilyen korábban is, de valóban nem ilyen hosszan. Az igazán gázos rész állítólag majd a Lehigh Gap és Delaware Water Gap magasságában jön, addig talán lehet jobban menni, itt sem lassultam le teljesen.

Illetve a legvégén mégis, amikor találkoztam egy párossal, aki egynapos túrázó létére nagyon érdeklődő volt. Ilyenkor az ember kicsit olyan, hogy oké, Georgiából jöttem, de ti úgysem vagytok olyan izgik, mennék tovább. Nagy szerencsém - és tanulság is - hogy történetesen az elejétől kedves és készséges igyekeztem lenni, ugyanis a fasziról szép lassan kiderült, hogy *Triple Crowner*, azaz mindhárom nagy túrát végigtolta. Így aztán sokat dumáltunk *Patch*-sel, aki épp egy bicajtúrát nyomott óceántól óceánig, és mellesleg ács. Lassan aztán beértünk a városba és hosszasan elbúcsúztunk.

A Doyle Hotel híre már a túra eleje óta áramlik felém, és valahogy úgy lehetne összefoglalni, hogy szuper kaja, olcsó sör, de ne aludj ott, ha jót akarsz. Hát, az épület a szesztilalom előtti időkből van, amikor a sörgyárak maguk adták ki a kocsmáikat az üzemeltetőknek, és amikor nők nem léphettek be. Belülről is düledezik, a szobában egyetlen ágy van, a konnektor pedig  egy, a plafonon lévő égő mellől lelógó hosszabbító, de az én értékrendemnek azt hiszem megfelel: 26 dollár és jót lehet benne aludni.

Szóval amikor beléptem az ajtón, a tulajok, Vicky és Pat vidáman rikkantottak: *Hiker Trash!*, és a sarokban egy ősz, csöves kinézetű faszi is felfigyelt. Valami rémlett, és miután még egyszer megnéztem az arcát, óvatosan megkérdeztem: Jack? Hát persze, *Baltimore Jack* személyesen, aki legalább hétszer túrázta végig az AT-t, és akinek egy *melyik városban hol álljunk meg* típusú esszéje a hátizsákomban figyel. Baltimore Jack annyira megörült, hogy azonnal adott két AT-s felvarrót, meg csapoltatott nekem egy sört. Vicky mondta, hogy van itt még valaki, aki érdekes lehet számomra, nézzek csak be a billiárdterembe. Bepillantottam, és a szakállas, hosszú hajú férfi éppen elment az ajtó előtt. *AWOL*! A kalauz írója! Az eddig olvasott legjobb apalacsos regény szerzője!! Itt van tőlem két méterre!!! Amúgy David Miller a becsületes neve, az AWOL (Absent WithOut Leave) a túraneve. Emlékezett rám, illetve, hogy Magyarországra küldött egyetlen példányt a kalauzból. Szóval így esett, hogy beszélgettünk, billiárdoztunk, aláírta a kalauzomat és fotó is készült az AT egyik Nagy Emberével.

És hogy mi a magyarázat? Mert kell lennie, Jack fent északon, AWOL meg lent Floridában lakik. A hosszú hétvégén a közelben volt az ALDHA (Appalachian Long Distance Hikers Association) éves gyűlése, a *Gathering*. Ők ketten meg úgy döntöttek, hogy átugranak a Doyle-ba pár sörre. Estére aztán eltűntek, én meg egy SOBO-val beszélgettem hosszan együttesekről meg dobolásról, miközben betoltam egy óriás steak-et (15 buzernyákért egy *bargain*), meg vagy három korsó sört. A többit meg tudjátok.

![Ez a rész domborzati térképen őrjítően viccesen néz ki!](https://lh3.googleusercontent.com/-ahI0MtSra_8/UoU6OeJ4PhI/AAAAAAAAIB4/fWOJLvHvIhs/s1024-Ic42/20131014_130405.jpg)