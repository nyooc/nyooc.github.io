Date: 2013-09-30
Tags: Appalachian Trail

# 44.nap: Város! Rohanás!

## 857.5 (21.0 + 4.0) Rockfish Gap / Quality Inn, Waynesboro

Hát ide is megérkeztem! Előttem a macikkal és éttermekkel megpakolt Shenandoah, amit szinte minden hosszútáv-túrázó az egyik legkönnyebb résznek tart, ha nem a legkönnyebbnek. Ezt állította az a *SOBO* páros is, akikkel délelőtt futottam össze, és jól elbeszélgettünk. Egyikük egy német srác volt Münchenből! Nem értékelte eléggé, hogy anyanyelvén szóltam hozzá - bezzeg ha nekem beszélnének magyarul!

A nap eleje nem volt egyszerű. Direkt korán keltem és hét után már úton voltam, hogy mindent el tudjak intézni a városban. Jöttek a sziklák, és kezdtem nevetségesen lassan haladni, és mivel mára nem maradt meleg reggelim, egy kilátópontig mindenképp el akarva jutni kaja előtt sikerült eléheznem. Ilyenkor teljesen elmegy az energia, le kell állni és tápolni mint állat. Nehezen jött vissza, és az volt a nagy szerencsém, hogy a rohadék Humpback Mountain után hirtelen szuper lett az ösvény. Az esőház pihenőig hátralévő 5.6 mérföldet meg tudtam csinálni 80 perc alatt, ilyen sebesség elképesztő ritkaság az AT-n! Mindenesetre majdnem délután 4 óra lett, mire kiértem a Rockfish Gap parkolójába.

A Rockfish Gap az a hely, ahonnét dél felé a Blue Ridge Parkway indul, észak felé pedig ikertesója, a Skyline Drive - ez az autóút, ami végigkanyarog a nemzeti parkon, és ami mentén a végtelen kilátópont és étterem van, a túrázók nagy örömére. Dragonstick itt kezdte a túráját északnak és ha visszaér ide, végleg befejezi az AT-t. A hágón keresztben átmegy egy autópálya, azaz *Interstate* is, plusz az a forgalmas út, ami lemegy Waynesboro-ba, és ahol ismét nem volt stoppolós szerencsém.

Hiába van kint egy papír a *trail angel* halmok telefonszámaival, az első nem ért rá, a másodiknak és harmadiknak az üzenetrögzítője vette fel, aztán úgy gondoltam, elég volt az a 3x600 forint, amit elköltöttem munkahelyem számlájára, így stoppolva elindultam lefelé. Utálatos négy mérföld volt, mindenesetre a túraboltban használhattam a telefont és a negyedik telefonszám felvette és el is intéztem a vissza fuvart holnapra.

Nagyon kevés időm maradt a városban, a motelben valamiért nem működik az internet, a helyi mosoda nem is helyi, így este kilenc lett, mire tiszta ruhában és bevásárolva vacsihely után kezdtem kutatni. Azt tudni kell, hogy ideát az éttermek - talán a gyorsak kivételével - úgy 7-8-kor bezárnak, így nagy szerencsém volt, hogy a százméteres belváros egyik bárjában találtam kaját. Vagy húszféle csapolt sörből lehetett választani, és a *Pumpkin Ale* iszonyú finom volt, a hamburger is hasonlóan, tán egy kicsit kicsi. Aztán visszabattyogtam a szállásomra és ennyi, nagyon álmos vagyok.

Ha a következő 4-5 napban nem látok macit, velem van a baj. Mit üzentek nekik?