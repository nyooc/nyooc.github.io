Date: 2013-10-10
Tags: Appalachian Trail

# 54.nap: Maryland-ország

## 1049.9 (27.4 + 0.3) The Free State Hiker Hostel

Jól figyeljetek, mert csak egyetlen éjszakát töltök Maryland-ben, úgyhogy csak egyszer mondom el. Mai esti mesénk arról szól, hogyan sikerült ennek az államnak méltón elnyernie az *USA leghülyébb alakú tagállama* címet. Szóval vala Észak és Dél, Unió és Konföderáció, szabad államok és rabszolgatartók. Az előbbiekhez tartozó Pennsylvania és utóbbiakhoz tartozó Maryland között meg kellett húzni a mindent elválasztó határvonalat, amire két térképész úriembert kértek fel, egyiket az egyik, másikat a másik oldalról. Az úriemberek, kiknek neve megválaszolandó (az első helyes kommentelő jutalma egy csomag Pop Tart), felmérte az ott élő farmerek hovatartozását, majd a határt a legdélebbi, magát pennsylvaniainak tartó farmer otthonától 15 mérföldnyire délre futó szélességi körben jelölte ki. Ők ketten hasonlóan határozták meg Maryland keleti, Delaware állam felé eső határát is.

Marylandet délről a Potomac folyóval definiálták. Na de mi lesz a nyugati végekkel? A Potomac-től csak addig lehet északra elterülni, amíg van Potomac, mondák a bölcsek, és kijelöltek egy expedíciót a Potomac forrásának fellelésére. A forrást sikeresen beazonosították, majd húztak onnét északra egy hosszúsági kört - ez lett a nyugati határ. Feleim, most tekintsetek rá a térképre, hát nem csodálatos?

Az is csodálatos, hogy ebben a tagállamban az AT jó része autópálya, és csak néha jönnek a csúszós, lábkínzós sziklahalmok. Ennek megfelelően lökhajtásos módban sikerült ma menni, az egész napos eső ellenére. Az időjárás igazi kihívás: kicsit félek holnap a tíz fokban esőben shelterezéstől, ilyen körülményeknél már csak túra közben termelek elég meleget, és elég könnyű valami elhibázott tettel életveszélyes szituba keveredni. A hostelben egyedül vagyok, a tulaj csak bekukkantott egy pillanatra, és fizetés közben nyugtázta, hogy magamtól rájöttem, hogy kell a mosást elindítani, az ágyat felhúzni és a pizzát megrendelni. Felcsavarta nekem a fűtést is, így már nem is vacogok, hanem jóleső melegben, pokróc mélyéről gondolok arra, vajon milyen lesz holnap mindez shelterben kivitelezve.

![Weverton sziklák és két és fél nap folyamatos eső kezdete.](https://lh3.googleusercontent.com/-00lpWfv26lE/UoU6LpfscwI/AAAAAAAAICs/hkX4OhQZNCg/s1024-Ic42/20131010_085212.jpg)