Date: 2013-10-20
Tags: Appalachian Trail

# 64.nap: Börtöntöltelék

## 1253.6 (18.0 + 2.0) Lehigh Gap / Jailhouse Hostel, Palmerton

Az éjjeli esőzés után tiszta reggel jött. Pakoláskor nem fáztam, de elindulás után rendesen lefagytak a kezeim - ez is egy hátránya a botoknak - mindenesetre elő kell készíteni a kesztyűket. Jó lenne kibírni fagy nélkül, de most épp azt az infót kaptam, hogy nemsokára lesz nagy lehűlés. És eső is, ójaj, bár szerencsére úgy tűnik, akkorra túl leszek már a sziklákon. Meg az is kiderült, hogy ma reggel úgy 8 fok volt.

Az ösvény hat egész mérföld német autópálya minőségű szekérúttal nyitott, amit lenyomtam vagy másfél óra alatt, és ezután már nem tudtam rá haragudni, pedig ma is volt mindenféle rock and roll. Az a stratégia, hogy minden szívatós rész után kapsz egy adag könnyűt, amitől boldog leszel. Ráadásul a mai szívatós részek vagy mókásak voltak, vagy iszonyú jó kilátásban teljesedtek ki. És ma is az a nap volt, amikor mélykék ég mellett késő délutánra is csak dekorfelhők érkeztek, úgyhogy kattogtattam szorgosan. Egyedül valami jöttment hasmars küldözgetett le a pályáról délutánra már negyedóránként, ami kicsit belerondított a képbe.

A nap végén aztán átkeltem a *Lehigh* folyón, és megcsodáltam holnapi felmászásom útvonalát a hegyoldalban - ez a kimászás kétkezes és nagyon hírhedt. A városba egy kétmérföldes túrácska vitt, amivel a legnagyobb baj, hogy holnap reggel is le kell majd nyomni. A helyi étterem hétkor nyit reggelire, vajon elpazarolhatok-e annyi időt az ismerten legbrutálisabb darab előtt, hogy megvárjam? Ez itt a nagy kérdés.

Palmertonban ma délután nagy esemény volt: a főutcán ment a parádé. Mindenféle dolgok felvonultak, így tűzoltóautók, katonai járművek, ilyen-olyan klubokat képviselő autók, és két kézzel szórták belőlük a cukorkákat, amit a gyerekek szedtek össze ezerrel. A felnőttek meg csak ültek a kempingszékeikben az út szélén. Az ingyenes hostelbe vagy a városházán, vagy a rendőrségen kell bejelentkezni, de minden zárva volt, így először kicsit ideges lettem. Aztán fogtam egy rendőrt, és kiderült, hogy csak be kell sétálnom az ajtón a nyitott pincébe és kész. Szuper. Egy hodályban néhány priccs és tulajdonképp ennyi az egész, de fel lehet menni az egyébként zárva tartó városházába, ott van mosdó, meg be lehet sétálni a tormaterembe, ott a zuhanyzó. Királyság.

A parádét nézegetve elsétáltam a boltig, hogy egynapnyi kajával pótoljam ki a készletemet, aztán beülten egy ilyen *diner*-szerű éterembe. Rájöttem, hogy a *hamburger steak* nagy találmány, ugyanis a lényeget kapod a burgerből a hülye zsömle nélkül, ráadásul finom szósszal. Életemben először ittam *root beer float*-ot, ami nem más, mint root beer egy gombóc vaníliafagyival, de tökjól passzol bele. A brownie desszert nem volt olyan nagy szám, de legalább tűrhetően jóllaktam. Most meg lélekben készülök a holnapi huszasra Wind Gap-ig, remélem nem lesz belőle éjszakai túra!

![Utolsó lépések egy újabb király kilátás felé.](https://lh3.googleusercontent.com/-hVqcPrAMYuY/UoU6RQY3tII/AAAAAAAALhY/Ytwles7_I4Y/s720-Ic42/20131020_105423.jpg)

![És amikor felérsz, egy ilyen fogad.](https://lh3.googleusercontent.com/-e15gXuq2JFA/UoU6R9ja2aI/AAAAAAAAIf4/T28IasnkC8g/s1024-Ic42/20131020_111142_p.jpg)

![A hídon annyira fújt a szél, hogy majdnem - de nagyon majdnem - leesett egy túrabotom.](https://lh3.googleusercontent.com/-6wwttfbafq8/UoU6SCOLmeI/AAAAAAAAIfo/6LPxevatPy4/s1024-Ic42/20131020_145309.jpg)