Date: 2013-09-02
Tags: Appalachian Trail

# 16.nap: Város, kaja, satöbbi

## 273.9 (13.1) Laughing Heart Lodge, Hot Springs

A tegnapi éjszaka egy volt az *alig aludtam* típusúak közül, a három srác természetesen órákon át beszélgetett a picike esőházban, a sok alkohol mellé előkerült a fű is, a dologból annyi előnyöm volt, hogy végighallgathattam, miről beszélget a huszonsokéves alsó középréteg. Hát jó sablonos: éjszakára bedutyiztak mert részegen összetörtem a kocsit, de jó bőr az az outdoor boltos eladó lány, ilyesmi. Amúgy Dragonstick mesélte, hogy a hosszútáv túrázók kedvenc bódítója a fű: könnyen hordozható és nagyon divatos. Nekem a cigitől kezdve mindennel, de még a kávéval is óriási ellenérzeteim vannak túrázáskor: ezek olyan urbánus dolgok, most meg a természetben vagyunk, nemde? Naszóval semmi balhé nem volt azért, csendben elbeszélgettek és nagy ívben szartak arra, hogy három másik ember aludni szeretne tőlük tíz centire. Simán kimehettek volna a fatönkökre odakint, az eső már rég elállt. Igazából az lepett meg, hogy az itteni embereket nagyon odafigyelőnek ismertem meg, ezek meg aztán minden voltak csak nem empatikusak. De hát kivételek mindig vannak.

Reggel hatkor aztán jól visszavágtam: szép hangosan pakoltam össze, persze ennek az lett az eredménye, hogy az öregebb faszik felkeltek jó utat kívánni, ezek a rohadékok meg durmoltak tovább. Hét után úton voltam, a napfelkeltét a Bluff Mountain-re való izzadós mászás közben néztem, és tizenegykor már erősen közelítettem a város felé. Ahogy ereszkedtem, az ösvény átváltott tiszta mediterrán hangulatba: a buja rododendron-alagutakat napsütötte sziklás fenyvesek váltogatták, a levegő párás, sós és olyan balzsamos volt, én pedig behalucináltam, hogy Horvátországban sétálok le a tengerpartra fürdeni. Pedig dehogy, csak egy koszos észak-karolinai kisvárosba tartottam, amelynek neve Hot Springs.

Becsekkoltam *Chuck Norris* és *Tigger* (ezek AT-s becenevek) nemrég létesült hostelébe, és innét kezdve unalmas, mert mindig ugyanazokat a köröket kell lefutni, és jó sokáig tart. Szót érdemel, hogy miért ebbe az intézménybe jöttem, a városban működik ugyanis az 1947-es *thru-hiker* Elmer hostelje is, ami kábé a leghíresebb hostel mind közül. Hát ennek két oka van: egyrészt Elmer vegetáriánus vacsorát és reggelit ad elég drágán - na tudod mikor, másrészt, a kalauzom szerint nála nincs wifi. Aztat márpedig minden blogíró tudja, hogy ágyban fekve blogolni a legeslegjobb.

Szóval mosoda esőgatyában, be az outdoor-üzletbe átvenni az előzőleg ideküldött térképszettemet, kiszámolni mennyi kaja kell, vásárolni itt, vásárolni ott. Mindent hazavinni és elpakolni. Közben kihasználtam a korai érkezésemet is és a teljes cuccomon nagygenerált végeztem: átnéztem, eltöröltem, megszárogattam mindent (a lehetőségekhez mérten, persze). Direkt emiatt nem a *bunk*ban kértem ágyat Chucktól 15-ért, hanem külön szobát 25-ért. Chuck erre adott egy egész nagyszobát 15-ért, mondván, ma úgysem lesz itt senki. Ezután amikor elindultam az út szélén a mosodába, egyszercsak beáll mellém kocsival, hogy ugorjak. Na ő aztán empatikus!

A térképszettemet amúgy befejeztem: ahelyett, hogy összevissza küldözgetném magamnak előre, az egészet küldöm Juditéknak a fenébe. A telefonomon tökéletesen működik az előretöltött topo és óránként egyszer ha megnézem, azt simán bírja a teló is. A kalauz amúgy fényévekkel fontosabb a térképnél, utóbbi csak személyes térképbuziságom miatt kell.

Az esti hamburger és sör (hajrá amcsi mikro-sörfőzde világ!) nem olyan érdekes, álljon inkább itt, hogy mit vesz az AT túrázó négy nap három reggel három éjszakára:

- háromszor három zacskó zabkása (*oatmeal*)
- négyszer két protein szelet (olyan mint egy müzliszelet, csak sűrű mint állat, legalább 7 deka de inkább 9, és 2 deka fehérje van benne)
- egy hatos pakk ötdekás Hershey's táblás csoki, egy hatos pakk Reese's mogyoróvajas csokis izé, három dupla pakk Pop Tart
- kettő Mountain House vagy más márkájú meleg kaja (saját fémzacskójában elkészíthető, egy Knorr spagettéria (itt Pasta Sides a neve), egy marhás ramen biztosítéknak, ezekhez egy-egy adag fémzacskós tonhal vagy lazac
- három zacskó Beef Jerky
- víz-ízesítő (kis tubus spriccelhető műanyag-íz, a klóros fertőtlenítő nem a legjobb ízű), meg még van otthoni kalciumos pezsitabi

Nos ennyi, asszem semmit sem felejtettem ki. Holnap megpróbálom a lehetetlent: Erwin, TN három nap alatt, innen 68 mérföldnyire.

![Ilyen szuperkönnyű ösvény sosem lesz már később az AT-n.](https://lh3.googleusercontent.com/-LozvSBuz2Xk/UoU5ya0PyRI/AAAAAAAAGmk/McEsk8-7Nck/s800-Ic42/20130902_110333.jpg)