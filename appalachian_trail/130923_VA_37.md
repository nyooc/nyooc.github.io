Date: 2013-09-23
Tags: Appalachian Trail

# 37.nap: A féltáv diadala

## 723.5 (17.8) Howard Johnson Express Motel, Daleville

A McAfee's Knob egy kicsit sem okozott csalódást. A fotókról már jól ismert sziklakiszögellés valami olyasmi lehet az Apalacs túrázóinak, mint az Eiffel-torony a városi turistának: ezerszer láttad már képeken, de amikor először meglátod hús-vér valójában, végigfut rajtad a bizsergés. Amikor párc perccel hét után, a nap első sugaraira felléptem a sziklapárkányra, valami nagyon elindult bennem, mert sok-sok könny és valami hihetetlen érzés közepette jöttem rá: megvan a fele, és most már meg tudom csinálni a többit is! Én is az Apalacs részévé lettem, otthonra leltem benne és most már nem kell azon aggódnom, hogy megy-e a folytatás. Mert megy bizony, akármi is lesz, fél bot vagy szétrohadt cipők.

A házakkal és mezőkkel teleszórt völgyekben halovány ködfoltok úszkáltak, az eget apró felhők pettyezték és a horizonton sok-sok hegygerinc sziluettje látszódott. Az érzelmeket oldandó, a fényképezőgépem önkioldóját használva rohangáltam oda-vissza két szikla közt, és az egész csoda végig az enyém volt. Később aztán megjelent egy általam ottfelejtettnek gondolt hátizsák tulajdonosa, egy lány, aki a barátnőjét hozta fel, és némi beszélgetés után adott egy narancsot. Miután eltűntek, én még hosszan nézelődtem és ahogy jött egyre feljebb a nap a felhők mögött bujkálva, minden apró részletet igyekeztem megjegyezni, épp úgy, mintha az Eiffel-torony tetején lennék a drága belépőmmel.

Egy heggyel odébb aztán, a Tinker Cliffs tetején, ahol az ösvény újra sziklapárkányokon halad, egy másik érzés jött elő, amit már párszor tapasztaltam korábban. Szóval ülök a sziklán és odalent Catawba völgyében kutyák csaholnak. Hirtelen bevillan, ahogy idén tavasszal a barátaimmal a napon ülünk a kutyaugatással teli Csobánka fölött, az Oszoly tetején. Milyen jó is lesz majd újra otthon, a saját hegyeim útjait és a saját Budapestem sörözőit járni! Hülye egy nosztalgia ez, de örülök neki, mert végre tudom, hová tartozom. Ide kellett jöjjek és végigcsináljak egy AT-t, hogy rájöjjek, mi nekem az otthon. Sokat tanulok.

A könnyűcske levezető ösvény ismét, századjára is sziklamászásba megy át, de ennyi mérföld nem fog ki rajtam, fél négykor már a motelbe becsekkolva ülök és tesztelem a Wendy's negyedfontosát (taktikusan: nem túl jóllakni a nagy vacsi előtt). A helyi túrabolttól az előzőek után nem vártam semmit, és egy hatalmas pozitív csalódás lett, tökjó kínálatuk volt. És tudjátok miért jó, ha az embernek örökgaris igazi Vermont-i *Darn Tough* zoknija van? Mert besétál a kilyukadt párral és egy vadiúj párral jön ki. Ingyen.

A Kánaán, amit Shenandoah Nemzeti Parknak hívnak és Waynesboro a kapuja, röpke 140 mérföldre van. Odáig a kalauzom óriási hullámvasutat mutat, még Tennessee-nél is durvábbat tán. A pihenőm egyetlen kis Bed & Breakfast, majd száz mérföldnyire innen. Akárhogy is számolom, ez öt nap és öt adag kaja, a leghosszabb idáig. Vicces Virginia. Nehéz lesz a zsák. No de mára az ünneplés: *spare ribs*, azaz egybesült oldalas, disznó aranyárban a marhahús országában. Iszonyat finom amúgy, főleg Dragonstick kedvenc sörével, a *Sierra Nevada Pale Ale*-lel. Biztos attól lettem estére ilyen szentimentális.

![Bajnokok reggelije, avagy a reggel bajnoka.](https://lh3.googleusercontent.com/-TmAK89OWf0s/UoU6BqPEwdI/AAAAAAAAIe4/n7UiVoA7dOQ/s1152-Ic42/20130923_072547.jpg)

![Jó kis kilátás, miii?](https://lh3.googleusercontent.com/-rogwNIvYQVI/UoU6B2xqlxI/AAAAAAAAIfM/SWtXBSAUBC8/s1280-Ic42/20130923_074743_p.jpg)

![Csak még egy utolsó látkép!](https://lh3.googleusercontent.com/-m4z8sKfLWpA/UoU6CMsTc7I/AAAAAAAAIfE/bPdLE9U6c70/s1280-Ic42/20130923_080513_p.jpg)