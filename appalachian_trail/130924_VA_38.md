Date: 2013-09-24
Tags: Appalachian Trail

# 38.nap: Örömtúra

## 742.0 (18.5) Bobblets Gap Shelter

Van egy másik Apalacs is, amiről eddig nem beszéltem nektek. Egy picivel könnyebb végigcsinálni az igazi Apalacsnál, ugyanis ez egy autóút, úgy hívják, *Blue Ridge Parkway*. Valahol délen Asheville környékén indul és a Shenandoah északi végén végződik, szóval azért elég hosszú. Tele van pihenő- és kilátóhelyekkel, néha motelek és éttermek szegélyezik. Idáig elég messze haladt az ösvénytől, de mától hosszasan együtt megyünk, hol kéz a kézben, hol azért szétválva. Hogy mit jelent ez nekünk túrázóknak? Állítólag a Shenandoah-ban igen sokat nyami éttermek formájában, odáig pedig még nem igazán tudom. Ma több útmenti kilátóponthoz vitt le az ösvény, ami többek között ingyen szemeteseket jelentett, na meg nyugdíjas autós nénik és bácsik sokaságát. Ma annyira nehéz volt a zsákom a kajától, hogy nem igazán volt kedvem, de ki kéne próbálni a *yogi*zás művészetét. Tudjátok, mint a maci a rajzfilmben: a lényeg, hogy úgy kell kaját kunyizni, hogy az illető maga ajánlja fel; ha direkt kérném, az már koldulás lenne.

Gyönyörű és pillekönnyű nap Daleville-ből kifelé. Annyira jó volt az ösvény, annyira mérsékeltek az emelkedők, hogy gondolkodtam a továbbmenetelen a következő esőházba, hat mérföldre innen. Csakhogy ott már a kalauz szerint sem volt víz, ami még megoldható lett volna az itt vacsizással és továbbindulással, de itt találtam egy végtelenül aranyos Ohio-i hármast, akikkel annyira elbeszélgettünk, hogy az egész este szélvész sebességgel elrepült. Leginkább ők kérdezgettek az európai életről, én meg meséltem nekik csomót. Csináltunk tüzet, ami a nap egyetlen apró kellemetlenségét hozta: egy szikra lyukat égetett a nadrágomba. Hát, szép lassan én is csak megkapom a csöves kinézetet. Pedig pont ma reggel dícsértek meg, hogy milyen *neat* vagyok több mint egyhónapnyi túrázás ellenére. Tudjátok, a tisztaság mindig első!

![Itt az esőház, hol az esőház?](https://lh3.googleusercontent.com/-l53D0URA97A/UoU6DTc8UFI/AAAAAAAAIfA/SMilbPpTgz4/s1024-Ic42/20130924_132158.jpg)

![Első találkozás a másik Apalaccsal.](https://lh3.googleusercontent.com/-Kyb0MBYhfjk/UoU6DYys16I/AAAAAAAALeA/svaUu64iQcA/s720-Ic42/20130924_142117.jpg)