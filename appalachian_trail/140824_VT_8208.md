Date: 2014-08-24
Tags: Appalachian Trail

# 82/08.nap: Glastenbury-nap

## 1626.1 (23.3) Story Spring Shelter

Az egerek tegnap irtózatos pusztítást végeztek: a félbevágott palack nem volt nekik elég a zsinóron, átmentek rajta és bejutottak több kajászacsiba. Egy sátrat és egy hátizsákot kilyukasztottak, egy srác kiakasztott kajáját meg egy mókus kapta el. Én megmenekültem, mondhatnám azt, hogy tapasztalt vagyok és tudom melyik a jó lógatóhely - de inkább nem mondom.

A Glastenbury-hegy tetején lévő tűztoronyból bámultam kifelé a csodaszép háborítatlanul erdős tájat (délre látszott a Greylock, északra pedig a holnapi Stratton és a holnaputáni Bromley is), amikor megérkezett 3 zsékategóriájú (ezer millió éve indult) *NOBO*. Rágyújtottak egy füves cigire és Yoda, a legdumásabb, vidáman elmesélte, hogy a reggel nem úgy indult, ahogy tervezte, mert bevett egy lapka acidot. Csodás!

Kontraszt: délután belefutottam [Brettbe](http://brettanderson.net/about/), akit már ismertem korábbról, és aki pont ugyanaznap indult, amikor én indultam volna, ha ez lenne egyfolytában a 82. napom, szóval értitek. Brett tehát nagyon is a-kategóriás, és mellette szuper jó fej is. Mentünk együtt jó darabon, és azt beszéltük, együtt cowboy-campelünk valahol útban a Stratton felé. De aztán kinyögte, ő fel akar menni a Stratton tetejére aludni (illetve a közelébe, a tetőn *caretaker* van, aki éberen őrködve senkit sem enged fenn aludni), ami nekem már 30 fölötti nap lett volna. Neki mára jó 6 mérföld előnye volt, így a csúcsig is csak 24-et csinál. Ó Brett, remélem még utolérlek!

Így maradt nekem egy esőház, benne Tigger-rel, aki egy *NOBO* bácsi, közepesen régen indult, de neki megkegyelmezek, mert konzisztens, és öregségére nyilván nem huszasokat nyom. Meg persze elmaradhatatlanul befutott a sötétben még 3 *thru-hiker* - ki a fene érti, hogy miért jó nekik kilenckor kelni, aztán este a sötétben botladozni?! Mindenesetre holnap megpróbálok ötkor kelni Tigger-rel.

![Tipikus reggeli hangulat az esőháznál.](https://lh3.googleusercontent.com/-JvwO-ULQfyU/VDWndtfGrWI/AAAAAAAAIE8/YkdM7_ez0LA/s1152-Ic42/140824_073057.jpg)

![Fenyőerdő ameddig a szem ellát.](https://lh3.googleusercontent.com/-FaBEaEKzex8/VDWnd9epl6I/AAAAAAAAIFI/qz2B4-IRshE/s1152-Ic42/140824_130651.jpg)

![Trittsicherheit erforderlich!](https://lh3.googleusercontent.com/-IM5EIacaVcU/VDWneZttKQI/AAAAAAAAIFk/fyBg0ZkbrxE/s800-Ic42/140824_134158.jpg)

![Az ilyen tavak partján tökjó hódvárakat lehet találni.](https://lh3.googleusercontent.com/-pkH5CBFMoSc/VDWnetk6X5I/AAAAAAAAIFU/WAh1UJXdk0E/s1152-Ic42/140824_171343.jpg)

![Brett, az egyik legjobb fej túrázó, akivel idén találkoztam.](https://lh3.googleusercontent.com/-1lWopbyG3y8/VDWnfIZ9hrI/AAAAAAAAIFY/3cIeIu12Qb0/s800-Ic42/140824_171405.jpg)