Date: 2013-09-03
Tags: Appalachian Trail

# 17.nap: Napos és nehéz

## 293.5 (19.6) Little Laurel Shelter

Ilyen volt a napom ma, megspékelve néhány extra nehezítéssel. Azt már a Standing Bear Farmos pizzazabálás után megfigyeltem, hogy az ilyen késői és nagy városi kajálás után mindig baj van az egyébként csodásan működő trónolásommal. Reggel az esőház budijában elintézem (az ágyból az első utam oda vezet), aztán nincs vele gond. Hát tegnap valamik nagyon összevesztek a hasamban, mert ma a reggeli szokásos után még háromszor kellett hátizsákot ledobva rohannom az erdő mélyére. Remélem holnapra visszaáll a béke és nyugalom.

A városokböl kimászás általában nehéz, mert a szokásos fel-le hullámvasutazás mellett ott van a város utáni fel-fel is. A magasságprofil gyors összeadásával is kijött vagy 2000 méter szint, hehe. Az azért tetszett, hogy az egyik út-átkelésnél kinn volt egy elég igénytelen festékszórós kiírás, Mom's 100Ft Store. Mondom mivan, százforintos üzlet?! Ja nem, csak száz lábnyira. Az üzlet inkább egy lebuj volt, egy nő ébredt fel a fotelban, majd várt türelmesen, amíg átkotortam a hűtőládát egy Dr Pepperért. Nagyon jólesett, de mondanom sem kell, utána is rohannom kellett.

Hosszú idő után először alszom egyedül, az esőházból csodaszép erdős lejtőre lehet kilátni. Fincsit is vacsiztam meg minden, de itt a mai második szívatás: szúnyoghelyzet van. Egyszerűen nem tudom miért: magasan vagyok, nincs sok víz a közelben, hűvös is van. Állítólag az egész délkelet USA hegyeiben nincs is soha szúnyogprobléma, csak most az esős nyár miatt. Dragonstick szerint akkor lesz csak vége a szezonnak, amikor megjön az első fagy -nem akartam ebben hinni, de úgy látszik, igaza lesz. Úgy látszik, az éjjelre be kell vessem a lyukacsos pulcsimat szúnyoghálóként...

![Hot Springs felett az ég.](https://lh3.googleusercontent.com/-3s-opJEXmds/UoU5y2bdfRI/AAAAAAAAJD0/_acnZgcgZMk/s1152-Ic42/20130903_085933.jpg)