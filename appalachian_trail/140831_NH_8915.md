Date: 2014-08-31
Tags: Appalachian Trail

# 89/15.nap: A buborék közepén

## 1786.6 (26.8 + 0.4) Glencliff, Hikers Welcome Hostel

Reggel begyújtottam a rakétákat és nagyjából úgy is maradtak egész nap. Két elég komoly hegy állt előttem, Smarts Mountain és Mt Cube, na meg kábé tízmérföldnyi resztli. Úgy voltam vele, hogy ha az eső előtt sikerül a két nagyot megcsinálni, az már jó, és hát így is lett: az volt a szerencsém, hogy a lejövetek nagyon szép fokozatosak voltak, a Smarts lejtőjén négy mérföldet toltam egy óra alatt, miután konstatáltam, hogy a kilátó elvileg lezárva, és amúgy is ködben volt az egész. A Cube teteje tele volt hatalmas kőlemezekkel, kifejezetten tetszett, és némi kilátást is sikerült elkapni. Az eső mondjuk már délelőtt nekiállt szitálni, de csak a könnyebb szakaszra erősödött fel, és itt elkövettem egy nagy hibát: mivel az erdő sokat felfog, nem éreztem szükségét a poncsónak. Az utolsó félórában viszont észrevétlenül annyira beerősödött, hogy bőrig ázva érkeztem a hostelhez.

Ahol életem legbrutálisabb *NOBO*-buboréka fogadott. A sima helyek régesrég elfogytak, pedig még öt óra sem volt, a kanapék is, a külső sátorban két egymáson lévő matracot kettészedve lett egy sarkom. Tiszta hippi az egész, sőt, mint egy fesztivál: a vizesblokk egy sátorban van, a buli pedig a főépületben (mozifilm-nézés) és a melléksátorban (traccsparti) párhuzamosan zajlik. Amikor összejön öt ember, egy segítő beülteti őket a kocsiba, beül hatodiknak és irány a közeli benzinkút bolt. Marha vicces, hogy bár itt van vagy harminc túrázó, zuhanyozni és mosni könnyedén tudtam, így ronggyá ázott ruháim - juhé - tiszták, szárazak és melegek. Brett csak késő este esett be, vittem neki a csokimból, nem is tudom, lett-e helye.

Kerek 400 mérföld van hátra, és 400/20 az 20 meg még mondjuk 5 nap a White Mountains-beli lassúságra. Holnap indul az izgi buli, fogalmam sincs, hol, mikor és hogyan leszek, de majd minden kiderül. Reggel fel kell mászni a Moosilauke-ra, odáig biztos. Nézegessetek képeket az internetjét nem levédő szomszéd jóvoltából!

![Esőház a ködben Smarts Mountain tetején.](https://lh3.googleusercontent.com/-Bobae70XnWU/VDWnqIXwUHI/AAAAAAAAIRU/DtMWFR0ddu4/s1152-Ic42/140831_092000.jpg)

![Mount Cube kicsit kevesebb ködben.](https://lh3.googleusercontent.com/-ZQtL4xhVCM8/VDWnqYVgXvI/AAAAAAAAIIc/fplJtpwvgXg/s1152-Ic42/140831_120517.jpg)

![Odakinn szakadó eső, idebenn Austin Powers.](https://lh3.googleusercontent.com/-8NbD3n62rpM/VDWnq2VRorI/AAAAAAAAIJQ/hKPTbVIHpLg/s1152-Ic42/140831_211433.jpg)