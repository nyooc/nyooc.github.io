Date: 2013-10-23
Tags: Appalachian Trail

# 67.nap: Az utolsó előtti állam

## 1300.1 (10.8 + 0.3) Mohican Outdoor Center

Na, tegnap este sikerült kifognom az első igazi kőbunkó túrázót az egész Apalacson. Jeff-nek hívták, nagyon melák volt, nagyon ronda arca volt, és hiába próbáltam meg vele beszélgetni, egy tőmondaton kívül semmit sem kaptam. A csávó már a második, maximális éjjelét töltötte a hostelben, és nem csinált mást, mint a kanapén fetrengve Outdoor magazinokat olvasott. A hostel szabályzata, hogy csakis hosszútáv túrázók jöhetnek és senki más, hát ő nekem nem tűnt annak. Reggel természetesen eszébe sem jutott elköszönni, amikor nekiindultam. Imádkozok, hogy ne észak felé jöjjön.

A reggel amúgy érdekesen alakult. Tegnap este még két túrázó érkezett, mindkettő tejfelesszájú fiatal, egyik igazi SOBO, másik Damascust elérve végez majd. Nyilván mindketten eleve teljesen esélytelenek, mindenesetre ezen felül is sikeresen felidegesítettek. Szóval, mivel én igazán rövid túranapot tartottam, megengedtem azt a luxust, hogy 7.30-kor keljek, ennél később soha nem keltem még az elmúlt két hónapban. Arra számítottam, hogy minimum élénk pakolás vesz majd ekkor körbe, bár már inkább síri csend és hűlt helyek, ehelyett mindenki mélyen aludt. Felkeltem, mindent tökéletesen összepakoltam, elmentem a város másik végébe a boltba, majd beültem a *diner*be reggelizni. Teletömtem magam palacsintával és kávéval, majd visszabattyogtam a hostelbe. Na mit gondoltok, mit látok: Jeff a kanapén fetreng, a másik kettő mélyen alszik. Fél tízkor! Én tudom, hogy *neszóljakbe*, meg hogy *Hike Your Own Hike*, de ezt így nem lehet csinálni! Ennyi erővel mindannyian szépen hazamehetnek csipkerózsikázni. Vannak lassan haladó becsületes túrázók, de azok szépen felkelnek, elindulnak, és nem jutnak messzire mert nem bírnak gyorsan lépdelni, na de ezek! Ezek azt hiszik, napi három órában el tudják intézni az Apalacsot. Hehe, majd az Apalacs intézi el őket, de rendesen!

Ilyesmi gondolatokkal haladtam át a kamionok árnyékában Pennsylvaniából New Jerseybe a Delaware felett, sziszegve a hidegtől, mert már megint a hátizsák mélyén felejtettem a kesztyűmet. Nem mondanám, hogy sziklamentes ösvény vitt ki a *gap* mélyéről, és azt sem, hogy odafenn a *Sunfish Pond* mellett nem jajdultam fel minden tizedik méteren. De a tó szépséges volt, ráadásul egy lélek sem volt a környéken. A *Sunfish Pond* az első természetes tó at AT mentén - mondjuk elég vicces, hogy 1300 mérföld kellett ehhez: gleccserek vájták, akárcsak a többi sokszáz ösvény menti tavat innentől északra. Maine-ben végül legalább annyi tó lesz majd, mint szárazföld, hehe.

A nap sütögetett, és kevéssel a cél előtt csodás csúcsszerűségen vezetett át az ösvény. Egy házaspár volt kellemesen szétterülve a kőrakás mellett, olyannyira, hogy a nő egy kempingszékben ülve kötögett! Hosszas beszédbe elegyedtünk, és kiderült, hogy nemrég váltak nyugdíjassá, és kedvenc időtöltésük a madárnézés. Minden madárról mindent megtudtam, miközben a szuper messzelátóikkal kémlelhettem a távoli szárnyasokat. Ez azért volt különösen hasznos, mert csomót már ismertem ezek közül, csak hát nem tudtam, melyikük miféle. Az eddig legtöbbször általam látott odafenn vitorlázó ragadozómadár például a *turkey vulture*, a dögkeselyű, ami csak tetemeket fogyaszt. Sok ilyen körözött a környéken, de volt pár érdekesebb trófea is: egy-egy költöző és így épp nagy utazásban lévő sólyom, és talán egy *golden eagle* azaz aranysas is.

Épp időben jöttem le a csúcsról, mert megjött a gyenge, de az előrejelzés alapján órára pontosan érkező eső. Idelenn az AMC (Appalachian Mountain Club, nagy múltú északi klub) szállása olyan, mint a filmekben: nagy kandalló, előtte székek, a polcokon negyvenes évektől kezdve National Geographic Magazine számok és egyéb nyalánkságok. Pontosan azt tettem, amit ilyenkor kell: egy székbe telepedve az ölembe vettem vagy tíz példányt a hetvenes évekből. Hehe, csak úgy árad belőlük a hippi feeling. És micsoda reklámok! Az egyetlen baj a hellyel amúgy az, hogy praktikusan egyáltalán semmi kajájuk sincs, így az amúgy sem túl sok sajátomat kellett egyem.

Holnap hajnali kelés és ezúttal megpróbálok mérföldeket is megtenni. Kicsit félek a fagyban alvástól, de legalább mostantól úgy tűnik, tiszta idő lesz, és hát elvileg pont erre való a hálózsákom! Elvileg, hülye amerikai hálózsák osztályozás... Mindenesetre igent mondanék, ha valaki eljönne értem holnap este, majd másnap reggel visszavinne ugyanoda. *Trail Angel*ek, jelentkezzetek!

![Madarakat kémlelvén.](https://lh3.googleusercontent.com/-o9sfWGRwu9Q/UoU6UUAeHVI/AAAAAAAAIgI/Y4-XVHL_8tU/s1024-Ic42/20131023_123733_p.jpg)