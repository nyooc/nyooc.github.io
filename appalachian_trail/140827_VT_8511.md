Date: 2014-08-27
Tags: Appalachian Trail

# 85/11.nap: A Killington komplexus

## 1690.7 (23.7 + 1.0) Cooper Lodge Shelter

Ez egy hosszú és nehéz nap volt, dugig pakolva emelkedővel. Ilyenkor előre felosztom a távot mondjuk esőházakkal vagy más pihenhető pontokkal, ahol víz is van, és tudom mérni, milyen gyorsan haladok és mennyire reális a cél, mikorra várható a megérkezés. Hétkor indultam, nagyjából egy órával Brett után, de a hetedik mérföld környékén be is értem őt. Nem mentem most vele, mert tudtam, hogy ő csak este nyolcra tervez beesni a célba. Rohantam hát tovább.

Az utolsó esőháznál már éreztem, hogy nyeregben vagyok, pedig volt egy hülye elterelés is. Délután háromkor még négy és fél mérföld tömény emelkedő volt hátra, nagyjából 600 méter, egyenesen a Killington tetejére. A shelterben pihengélő *NOBO*-knak elmondtam, hogy a kalauz internetes updatejében van csak benne, hogy a csúcson a felvonó végállomásánál van egy étterem, ami nyitva van ötig. Burger! Üdítő! Rohanás! Ők nem voltak túl lelkesek - vagy csak nem hittek nekem, mindenesetre én bekapcsoltam a rakétákat, és négy negyvenkor izzadságtól csatakosan fenn voltam az esőházunknál. Ahonnét még egy 0.2 mérföldes oldalösvény a csúcs. Na de brutál meredek! Nem baj, felturbóztam, de a csúcstól még vissza le a túloldalon a felvonóhoz. Oda az étteremhez, ami... már négykor bezárt. Mivel rengeteg kajám van, jót nevettem, kidobtam kétnapnyi szemetemet a kukába és visszaoldalogtam az esőházhoz.

Végig felhőben voltam amúgy, süvítő szél, csak néha látszott ki egy darabka a tájból. Kábé abban a pillanatban, hogy beléptem a rozoga kőépületbe, iszonyatos erővel leszakadt az ég. Hihetetlenül szerencsés vagyok! Az ház ezer helyen beázik, de jól választottam ágyat, a többit meg lenyúlta egy hétvégéző csapat, akiknek teljesen beázott a sátruk. Fél nyolckor aztán megjött Brett a mellettem lévő helyre, amire sajna csöpög a víz, de a ponyvadarabjával megoldottuk. Megbeszéltük, hogy nem biztos, hogy olyan jó ötlet volt magashegyen aludni, ahol hiperváltozatos az időjárás. Holnap gyönyörű napkeltés engesztelést kérünk!

![Jól  látszik Rutland reptere.](https://lh3.googleusercontent.com/-CHRiEV3YaDA/VDWnjWwBcBI/AAAAAAAAIGo/57IQnsTXYvM/s1152-Ic42/140827_113336.jpg)

![Kis zöld hídra a nagy zöld alagútból.](https://lh3.googleusercontent.com/--QOHjlWDC4c/VDWnkA_ScqI/AAAAAAAAIG8/D_BWE7jFnJg/s1152-Ic42/140827_115535.jpg)