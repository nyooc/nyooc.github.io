Date: 2014-09-10
Tags: Appalachian Trail

# 99/25.nap: Tajgulunk, tajgulunk?

## 1964.9 (17.7 + 1.0) ME 4 / The Farmhouse Inn, Rangeley

Néhányan már ébredeztek, amikor hétkor nekiindultam az esőházból a csodálatos reggeli napsütésben. A fiatalok már csak ilyenek, a nap legjobb óráit alusszák át. A gránitpárkányokról látszott, hogy odalenn gomolyog a köd, és sajna le kellett ereszkednem egy kicsit a ködbe, hogy megtegyem első patakátkelésemet. Úgy döntöttem, hogy ha gömbölydedek a kavicsok, a mezítlábas stratégiát fogom választani. Nos, a kavicsok gömbölydedek voltak, a vízállás meg nevetségesen minimális, a nagyobb köveken simán át lehetett ugrándozni. Pipa.

A patak völgyéből való kimászás után kifejezetten könnyű terep következett, ennek megfelelően gyorsan abszolváltam a távot a Rangeley-i útig. A hullámzó dombokon egyre több fenyves és tó van, ez itt már az igazi tajga, mintha csak Finnországban lennénk. Az egyik tó partján szuper homokos föveny volt - igaz kábé 10x1 méteren - nagyon sajnáltam, hogy a 15 fokos maximum már nem az az úszásra csábítós. Így csak ültem, majszoltam a csokit, és bámultam a napon fodrozódó vizet. Amúgy rettentően éhes és energiahiányos voltam egész nap, ennek eredményeként már megint túlzabáltam magam a pizzériában, városi betegség, szokásos.

Holnapra esőt mondanak, már éjjeltől, úgyhogy nem volt túl sok értelme még ma elmenni az első esőházig, itt maradtam a hostelben. Még három magashegyes nap van hátra, holnap megpróbálkozom a Saddleback-kel, aztán meglátjuk. Nem akarok rögtön nullázni, meg különben is, a következő napokra megint naposat mondanak. Keringenek mendemondák kéthetes Maine-i esőről, na csak azt ne, lécci!

![Csodálatos reggel valahol a Bemis Mountain környékén.](https://lh3.googleusercontent.com/-pv0TFE2pwoI/VDWn3uZujMI/AAAAAAAAIMI/IwkXV8-KXqs/s1152-Ic42/140910_074150.jpg)

![Hogy lehet egy tónak az a neve, hogy Mooselookmeguntic?](https://lh3.googleusercontent.com/-MS2InZ_oKM0/VDWn4YF-xuI/AAAAAAAAIMU/_13VkKLYSoM/s1152-Ic42/140910_092248.jpg)

![Kedvem volna belegázolni.](https://lh3.googleusercontent.com/-EZY9qonwnNU/VDWn4uFG0uI/AAAAAAAAIMQ/KRzRPnSosCc/s1152-Ic42/140910_104510.jpg)

![Rangeley-i csendélet.](https://lh3.googleusercontent.com/-U6uxoKs1NPg/VDWn5Gq5v4I/AAAAAAAAIMc/jdu8wKR-scI/s1152-Ic42/140910_154754.jpg)