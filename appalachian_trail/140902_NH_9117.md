Date: 2014-09-02
Tags: Appalachian Trail

# 91/17.nap: Izgalom a sziklákon

## 1822.5 (15.1 + 2.5) Garfield Ridge Shelter

Az esőházban egészen szimpi emberkék voltak végül. Volt egy párocska, ilyen nagyon hippi, az Apalacson jöttek össze (egészen pontosan Hot Springsben, tehát vagy 1550 mérfölddel ezelőtt), a csaj raszta, a fiú fűvel kezdte a reggelt, és amúgy az öve alatt van egy PCT meg egy fél CDT (az nem derült ki, miért csak fél). Szóval velük estünk be alig egyórányi túra után az első menedékházunkba az út során, és hát eléggé a mennyekben éreztük magunkat. A személyzet ugyanis - csupa kedves lány - egy nagy halom palacsintát és a tegnapi főzelék-sűrűségű csirkelevest bocsátott ingyen a rendelkezésünkre. Második reggeli!

Ezután lerepültem a völgybe az úthoz, és elérkezett a nagy dilemma: város vagy tovább? Ma délutántól ugyanis csúnya viharokat jósoltak, és erdőhatár fölött ez kevésbé vicces. A nap viszont délelőtt irdatlanul sütött, egy bácsika szerint a vihar csak késő délutánra volt beígérve, és különben is, egyáltalán semmi kedvem nem volt városba menni, így nekiindultam. Felviharoztam a gerincre, majd rövidesen kibukkantam a fák közül, és megpillantottam a híres Franconia Ridge-t, az éles gerincen futó ösvényt. Amúgy egy kárpát-medencei nem pisilja össze magát egy ilyentől, van nekünk Kis-Fátránk meg Alacsony-Tátránk meg még csomó mindenünk. Szóval itt a szokásos Suchý - Chleb vagy akár Dumbier - Chopok - Chabenec - Velká Chocula helyett olyan van, hogy Liberty - Haystack - Lincoln - Lafayette. Ez utóbbi a legmagasabb, és bizony egy óra után, mire felértem rá, már igencsak érkeztek a sötét felhők. Ezért a négy mérföld és egy Garfield-mászásnyira lévő esőház helyett elindultam le az ösvényről a 300 méterrel lejjebb lévő kieső Greenleaf menedékházba, ahol állítólag szuperkedvesek azzal a *thru-hiker*-rel, aki megteszi értük a nagy kitérőt.

És ahol hiába mondtam el nekik, hogy mindjárt jön a vihar, meg léccilécci, elmondták, hogy túl korán érkeztem és nincs work-for-stay, mert ahhoz legalább négykor kell érkezni (normál éjszakázás: 125 USD). Fogtam, elmondtam nekik a véleményemet a kilenckor kelő majd egész nap pipázgató, végül este kilenckor beeső *thru-hiker*-ekről, és jól rájuk csaptam az ajtót. Soha többet work-for-stay! Egy perc vesztegetni való időm nem maradt, az esőház immár öt mérföldre és jó 300 méter szinttel többre volt. Szerintem azt egy ultra-terepfutó is megirigyelte volna, amilyen ütemben visszamásztam a Lafayette-re, majd újra lefele a gerincen a törpefenyők közé. Zabáltam a mérföldeket, a terep egész tűrhető volt, és ahelyett, hogy tovább borult volna, egyszer csak kisütött a nap. Izzadtan lihegtem fel a Garfield-re, és ahogy felértem, egyszercsak ott terült el előttem az egész hegykoszorú mindenestül, körülölelve a Pemigewasset Wilderness-nek nevezett hatalmas erdőséget. A távolban már látszott a Mount Washington, a legeslegmagasabb, talán holnaputáni program, néhány felhőcafatka pedig vidáman bucskázott át a csúcsok között. És mindez már csak biztonságos fél mérföldre az esőháztól!

Végül nem lett vihar, de ez nem a menedékház-személyzet műve volt. Ezer éve nem érkeztem ötkor esőházba (de tényleg, tavaly utoljára), és most olyan jó volt kicsit beszélgetni az emberkékkel, meg nyugisan főzőcskézni. És végre *hiker-midnight*, azaz este kilenc előtt aludni fogok, ujjé!

![Ingyen reggeli!](https://lh3.googleusercontent.com/-hj_IMHUa4gk/VDWns8qzD8I/AAAAAAAAIJE/caWES-ijt8s/s1152-Ic42/140902_084032.jpg)

![A Franconia Ridge nem csúnyácska, mi?](https://lh3.googleusercontent.com/-FjSnRFew_6s/VDWntWWs9gI/AAAAAAAAIJM/Ua8-sDTAgyI/s1152-Ic42/140902_125338.jpg)

![Tisztuló ég a lusta macsek feje búbján.](https://lh3.googleusercontent.com/-xoeyOAq_KN8/VDWntjPTODI/AAAAAAAAIJc/XDsJV4mxIeY/s1152-Ic42/140902_162534.jpg)