Date: 2013-08-27
Tags: Appalachian Trail

# 10.nap: Üdv a Hiltonból!

## 165.8 (12.6 + 2) Fontana Dam Shelter

Ez a Hilton nem az a Hilton, hanem még annál is jobb! Hatalmas alvóplatformok, emeletek, macibiztos szemétládák, és a bónusz: fürdőszoba szappannal, meleg vízzel és konnektorokkal, igaz, 200 méterrel arrébb. Üdv a Fontana Hiltonból, ahol a Smokies meghódítására készülünk!

A Fontana-tavat az USA keleti felének legnagyobb duzzasztógátja tartja fenn. Naplementekor kisétáltunk a gátra, ahol egyébként az utunk is vezet majd holnap, és bámultuk az esti hegyeket, vitatkoztunk azon, hogy az NOC és a Fontana miért vam ugyanazon a magasságon, és próbáltuk kitalálni, vajon látjuk-e utunk legmagasabb pontját, a Clingman's Dome-ot.

Előtte egy könnyű nap volt, bár a bejutás Fontana Village-be, az ösvénytől 2 mérföldre fekvő elhagyatott üdülővárosba nem volt könnyű. Hiába van a kereszteződésnél egy telefon, ahonnét ingyen betelefonálhatsz a városba, hogy egy 3 dolláros fuvart hívj, a túloldalon hosszas szenvedés után bejelentették, hogy rossz a kocsi, *sorry*. Dragonsticknek van sok kajája, de nekem abszolút fontos volt a bevásárlás, így hát mit tegyek, lesétáltam a távot. Kibírható volt végül is, bent aztán még ajándékot is kaptam a *general store* eladónőjétől egy zacskó diákcsemege formájában, és a benzinkútnál bezabáltam egy pizzát, amit valami fincsi Nantahala Ale-lel öblítettem le. Elhatároztam, hogy szarok a gyér forgalom stoppolgatására és visszasétálok, ki sem tettem a lábam a benzinkútról, máris megállt mellettem egy kocsi, hogy szívesen elvisz. Cool!

Nicsak, Dragonstick egérfogója csak nem csattant! Dede, egy egérkével kevesebb. Dragonstick ráadásul mérgezett búzát is rendelt a feleségétől a következő szállítmányában. Kár, hogy előtte leszek, mire megkapja!

Holnap indul a *hogyan keljünk át 4 nap alatt az előttünk álló kurvamagas hegységen* című sorozat! Maradjanak velünk!

![A duzzasztógát naplementében.](https://lh3.googleusercontent.com/-WHK8noxhOj8/UoU5t9hWCbI/AAAAAAAAIh4/Oqu_TytvEAg/s1280-Ic42/20130827_193016_p.jpg)