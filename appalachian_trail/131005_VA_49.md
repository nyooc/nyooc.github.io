Date: 2013-10-05
Tags: Appalachian Trail

# 49.nap: Tiloson kívül, városon belül

## 965.1 (13.4) Quality Inn, Front Royal

A teljesítménytúra diadala után két sráccal aludtunk az esőházban, és jól, az esőház naplóban lévő rémhírekkel ellentétben csak némi gyenge kaparászás volt a sarokban, semmi platform-rally vagy gerenda-akrobatika. Nagyjából most lépek be a csoda-shelterek világába, csinos verandákkal és muskátlikkal cserepekben, így remélem, a cincogiknak végleg lőttek.

A két srác korán indult, mert nagyon Front Royalba akartak már érni - végül is hét nap után érthető. Nekem ez a darab volt a leges-leghosszabb idáig az egész Apalacson: öt nap és négy éjjel az illegalitás és bujdosás vadonjában, és hű de nagyon koszos és büdös lettem a végére, azta! Na de szóval egyedül üldögélek az asztalnál, viszonyleg teli hassal élvezem a szemből jövő napfényt, amikor is egy fehér NPS-es autó gördül be. A shelterhez, egy autó! Na igen, korábban már figyeltem, hogy minden itteni esőháznak van szervízútja. A ranger kiszáll, odabandukol hozzám, elkéri az irataimat és engedélyemet, majd belekezd a szokásos dumába. Nem is lettem annyira ideges, tegnap este már eldöntöttem ugyanis, hogy ha itt, a park vége előtt 10 mérfölddel szállítanak ki, hát megköszönöm szépen, majd megajándékozom magam 10 ingyen mérfölddel. Végül ezúttal sem dobtam egyest vagy hatost, és tekintettel arra, hogy mindjárt elhagyom a parkot, tovább lettem engedve. De azt persze megkaptam, hogy csak a jófejsége miatt nem pakolt ki egyenesen a parkból 125 dolláros büntetéssel a nyakamban. Hát így esett az utolsó reggelem Shenandoah-ban.

Az utolsó tíz mérföldben, plusz még a néhányban az útkereszteződésig csak annyi jó volt, hogy két *SOBO*nak is osztogathattam ingyen életvezetési tanácsokat, mindketten tök aranyosak voltak és mindkettőt jól befosattam a sztorijaimmal, hehe. Ezen kívül egészségi csapások garmadától szenvedtem: egyrészt valamitől nagyon görcsölt a hasam és néha csak vánszorogni bírtam az amúgy könnyed lejtős ösvényen, másrészt - és ez a zuhanyzás előtt derült csak ki - összeszedtem egy kullancsot is. Igen, előre tudtam, hogy Észak-Virginiában kezdődik a Lyme-kór bölcsője, mely egészen utam legvégéig elkísér, na de ennyire? Önvizsgálat minden pihenőnél, plusz ha feljön a koncentrikus körös jel, irány a doki.

Képzeljétek, olyan ügyesen nyújtottam ki a kezemet az útnál, hogy az első autó megállt. A srác nem is szólt hozzám, de valami tökjó zenét üvöltetett a dzsipben. Az egész annyira gyökeresen különböző volt az előző öt nap bármely pillanatától, hogy teljesen meghatódtam. A városban a motelbe becsekkolás után első dolgom volt útba ejteni egy *fast food*ot, és jól beebédelni. Ezúttal az itteni Burger King-et próbáltam ki, és végleg azt kell mondjam, hogy az itteni gyorséttermeknek teljesen jók, és az otthoninál lényegesen jobbak a burgereik. Azt hiszem, igazán megszerettem a hamburgert! És azt hiszem, ha itt élnék, kövér lennék mint állat.

A bevásárlás is élmény volt ismét: már volt Food Lion, meg Kroger, most a Martin's következett. Ez is hozta az Európában egyszerűen nem létező szintet (na jó, talán a franciáknál?), és próbáltam kreatívan variálni a *SOBO*któl ellesett dolgokat. Vettem több sósat: tortillát meg sok halat, bacon-szalonna reszeléket és sajtot (ez utóbbi a saját ötletem), és egyelőre beszüntettem a kissé megunt zabkását. Ja és Dragonstick kedvenc protein-szelete, az irdatlan tízdekás, 32 gramm proteint tartalmazó MetRX csak két dollár volt (máshol négy), így most azt is kipróbálom. Amúgy a következő napokban alig alszom majd odakinn, jön a konstans civilizáció és a *hostel-hopping* korszaka, így nem tudom, mi a fenének vettem annyi mindent, de majd elkopik, hehe. Lőttem a kajahalmazról egy fotót, nézzétek meg...

Este sikerült egy relatíve rossz étterembe beülnöm, ahol a pincérlány tizenöt percig rám sem nézett, majd fogalma sem volt arról, hogy a Pale Ale és az IPA azok milyen viszonyban vannak egymással, végül sikerült kihoznia egy rémes lagert. A steak viszont nagy és finom volt, és így minimális borravalóval egész olcsó! Később, egyetlen másodperccel miután beléptem egy élőzenés helyre, már tudtam, hogy kajálnom is ott kellett volna a hangulat kellős közepén, de így csak egy sört kértem. 58 féle volt és ebből 11 csapra verve, maga a megtestesült sör-mennyország! Szégyellősen, de bevallom azt is, hogy útban a motel felé belátogattam a Dunkin Donuts-ba. Hát lehet ennél szebb napja egy éhes vándornak?