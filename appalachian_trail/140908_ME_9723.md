Date: 2014-09-08
Tags: Appalachian Trail

# 97/23.nap: A lehetetlen nap

## 1928.4 (20.0) East B Hill Road / Pine Ellis Lodging, Andover

Hát sosem gondoltam volna, hogy ezt a huszast megcsinálom. Reggel hat után pláne nem, amikor a hálózsákban olyan kellemes meleg volt, kint meg már épphogy sütött a hideg nap, és kihúztam a matrac dugaszát, majd kimásztam a hét fokba. Összeszedtem magam, és olyan óra alatt leereszkedtem a Mahoosuc Notch-ba, és bocsássatok meg, de én ettől már előre undorodtam. Biztos nagyon buli, meg csomóan ezért jönnek ide, de én egyrészt épp eleget másztam sziklát (nagyhátizsák és botok nélkül) és most túrázni vagyok itt, másrészt akarja a fene összekoszolni-karcolni a majd kétezer mérföld után is zsírújnak kinéző hátizsákját. Ilyen megfontolásokkal vettem egy nagy levegőt, próbáltam minimalizálni a káromkodásaimat - persze úgysem értette senki, meg egyedül is voltam - és végigcsináltam. Ez igazából egy szurdokvölgy, aminek a mélyén autónyi méretű sziklák vannak összedobálva, és hol felül, hol alul, de végig kell rajtuk menni. Én alapvetően a felült preferáltam, úgyhogy inkább csimpaszkodás volt, mint bújás, de jutott párszor az utóbbiból is. És amint vége volt, már lehetett is repülni felfele a nemkülönben híres kimászáson, a Mahoosuc Arm tetejére.

Az Arm-ról az Old Speck Mountain vállán át le kell menni majdnem tengerszintre a Grafton Notch nevű helyre, ahol egy State Park van parkolókkal és - juhú - egy kukával. És ekkor, délután fél kettőkor, elmondhattam, hogy kilenc egész valahány mérföldet mentem. Még csak nem is tízet!

Az innen való kimászásnál viszont valami megváltozott. Az útjelző táblák mások - jé, innét már nem a köcsög AMC az Apalacs karbantartója! Jé, az ösvény össze van rakva, a sziklákból lépcsőt csináltak, a neccesebb helyeken létra van? Hogy ezt lehet így is? Repültem felfelé a csúcsra, és képzeljétek, tudtam, hol a csúcs, mert ki volt téve egy tábla. És mivel haladtam, elkezdtem újra élvezni, hogy túrázok. A Baldpate nyugati csúcsáról nem volt kilátás, de a nyeregből elém tárult a keleti csúcs egybe-gránittömbje. A puszta sziklatömbökön talpaltam fel rá, és végre, láttam, hogy messze északkeleten a hegyek egyszercsak elfogynak. Visszanézve délre pedig sok-sok csúcs mögött ott feketéllett a Washington, és elmondhatom, az összes csúcsot ebben az irányban megmásztam. Mindet.

Hat után értem le az úthoz, az állapotát és a forgalmát tekintve ez egy hátsó út hátsó elkerülője lehet, ami a párszáz lakosú Andoverbe vezet. Olyan tíz perce álltam a szélén - nulla forgalom - és fejben szorozgattam az autó per óra és autó felvesz per autó számokat, amikor jött egy autó és megállt! És egészen a szállásig vitt, amit egy indián bácsi üzemeltet, valójában az otthonában vagyunk, és az egész kicsit mókás. Az egyik túrázót rávettem, jöjjön ki velem a falu *general store*-jába, így végignézte, ahogy betolok egy egyfontos hambit. A kajám pöccre bírta volna ki Rangeley-ig, de rávettem egy kis biztosítékot, így az éhhalál tán már nem fenyeget. Csak a halálos fáradtság, hehe.

![Merre van az arra?](https://lh3.googleusercontent.com/-NNPpWaScoYI/VDWn18wUtwI/AAAAAAAAILg/9V-_ZJbNKGI/s1152-Ic42/140908_082105.jpg)

![Sziklaséta a Mahoosuc Arm tetején.](https://lh3.googleusercontent.com/-E8cKDJvRS7Q/VDWn2n7DOAI/AAAAAAAAIL4/BjoX5VTxoh0/s800-Ic42/140908_122511.jpg)

![Előttem a Baldpate. Ez egy nagy kedvenc volt.](https://lh3.googleusercontent.com/-SjJHw9zTHOg/VDWn2yGIoZI/AAAAAAAAIL8/dUMLAEl910U/s800-Ic42/140908_145235.jpg)

![És a tetején. Jópofák ezek a hatalmas lapos sziklaszőnyegek, nem?](https://lh3.googleusercontent.com/-KBfI5Q245pw/VDWn3cHN1NI/AAAAAAAAIL0/7NJgEXyZvnc/s1152-Ic42/140908_151850.jpg)