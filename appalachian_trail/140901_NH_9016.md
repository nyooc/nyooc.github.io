Date: 2014-09-01
Tags: Appalachian Trail

# 90/16.nap: Egy más világ

## 1807.4 (20.8 + 0.3) Kinsman Pond Shelter

És akkor a White Mountains azzal indított, hogy 1200 méter föl. De ez még mind semmi, mert az egy könnyűcske felmenet volt, és odafent várt a Mt Moosilauke csupasz gerince, na meg a kilátás. Lefelé, na ott mutatta ki a foga fehérjét: az ösvény egy vizes sziklagörgeteg, méteres darabokkal, és egyfolytában mászni kell, meg fogódzkodni a fatörzsekbe. Viszlát kettő mérföld fölötti átlag!

A Kinsman Notch útkeresztezése után lett világos, hogy itt egy centi ösvény sem lesz egyszerű. A baj a koncentrációmmal volt, nyilván nem figyeltem, amikor a lábam egy vizes sziklán megcsúszott, én meg háttal le, és jól bezúztam a kezeimet. A jobb gyűrűsujjam talán nem törött el, de a felső ujjperc alig mozog, sötétlila és annyira fel van dagadva, amennyire lehet. És aztán még kétszer estem. Nagyon szép, nagyon szép, de basszus, életveszélyes!

Délután ötkor ért a választás: leállok egy esőháznál, vagy továbbmegyek a négy mérföldre lévő következőbe és közben megmászom a két Kinsmant. Gondolva arra, hogy holnapra zivatart jósolnak és le kéne érni időben a hegyről, továbbmentem, hát iszonyú sziklamászás jött. És esőben ezt így hogy? Végig ideges voltam, nehogy rám sötétedjen útközben, de tudtam tartani a kettes átlagot, és a csúcson elképesztő naplemente jött szembe. Lesétáltam a tavacskához és befizettem a díjat (igen igen, nyolc dolcsi), és miután egyedüliként az esőházban megágyaztam, a tóparton főzőcskéztem egyet. A Kinsman északi és déli csúcsa között sütött a hold. És a csattanó: mire kilencre feljöttem a tótól, legalább négy *NOBO* érkezett a sötétben. Úgy tűnik, nem mindenki olyan óvatos a magashegyen, mint én.

![Moosilauke, mekkora egy mászás!](https://lh3.googleusercontent.com/-v_nqMfysPYA/VDWnrIMO1CI/AAAAAAAAIIo/o0WYNKZX6rA/s1152-Ic42/140901_104104.jpg)

![De most komolyan, szerintetek ez mi?](https://lh3.googleusercontent.com/-7jMJhQ_Hfg8/VDWnrlPo0MI/AAAAAAAAIIs/9vO5e7NytmY/s800-Ic42/140901_174540.jpg)

![Valamelyik Kinsman tetején.](https://lh3.googleusercontent.com/-bHARERzxJS0/VDWnr6ZsG6I/AAAAAAAAIIw/2ZFUNpXILXM/s1152-Ic42/140901_181118.jpg)

![Egy nehéz nap vacsorája.](https://lh3.googleusercontent.com/-aFqEj2QyMk0/VDWnsUkYrNI/AAAAAAAAIRg/t9fHZw3WzFE/s1152-Ic42/140901_193016.jpg)