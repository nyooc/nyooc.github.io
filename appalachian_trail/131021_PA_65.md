Date: 2013-10-21
Tags: Appalachian Trail

# 65.nap: Superfund Direttissima

## 1273.7 (20.1 + 2.0) Wind Gap / Gateway Motel

Palmerton a huszadik század hajnalán a cinkgyártás fellegvára volt. A várost alapvetően erre alapították, és olyannyira jól ment itt a biznisz, hogy a melléktermékekkel lassan darabokra mérgezték a hegyoldalt a város felett. 1980-ban aztán hoztak egy törvényt, ami alapján ezeket a szétszennyezett területeket hosszas rehabilitációval vissza kell állítani természetes állapotukba, ez a törvény lett a *Superfund*.

A hajnali sötétben arra ébredtem, hogy a gyomrom arra kér, menjek csak el reggelizni az étterembe, cserébe majd jó lesz napközben. Így is lett: pontban hétkor kinn álltunk a diner előtt hármasban, a tegnap megismert SOBO házaspár meg én. Az autókon jégréteg, egy kinti hőmérő 35 Fahrenheitet mutatott: helló fagy! Az étteremben aztán folytattuk a tegnap éjjel megkezdett beszélgetést, miközben kirendeltem a *The Roy* reggelit: két szelet bacon krumplival, két tojás pirítóssal, és két óriási palacsinta sziruppal, plusz az elmaradhatatlan kávé végtelenítve. A SOBO páros tökjó fej volt, bár igen nehéz dolguk lesz: ők már minden bizonnyal nem fejezik be idén az ösvényt. Azt azonban elmondták, hogy bár szerintük is brutális az ösvény Delaware Water Gap-ig, utána szuperjó dolgom lesz New Jersey-ben és New York-ban, ez eléggé megnyugtatott.

Fél kilenckor már elindultam felfelé, miután letudtam a kétmérföldes kisétát a városból. A nap velem tört egyre magasabbra, miközben a Lehigh folyó hídja, amin tegnap átkeltem, szinte függőlegesen alattam volt. A túra néha sziklamászás volt, de első pillanatától az utolsóig csúcsszuper: soha nem fogom elfelejteni azt a lelátást a pirosló erdőkre és a folyóra. Odafent aztán megérkeztem a *Superfund site* közepébe: a cserjés növényzet mellett valaha volt fák csontvázai mutatták, hogy itt egyszer valami szörnyűség történt. Odalenn békésen ébredezett a város, a cinköntöde ma is üzemelő része pedig egykedvűen duruzsolt. A sziklák fehéren csillogtak a talpam alatt.

Merthogy bizony sziklás volt a cucc, keményen. Később aztán jóval szelídebb lett, már egészen azt hittem, ajándék ösvény, amikor rájöttem, hogy az a bizonyos ajándék ösvény tele van apró, földből kikandikáló kövekkel, amelyek finoman szólva is agyon masszírozzák a lábat. De a kedvemet semmi sem szegte, és csak száguldottam az ösvényen - más tészta, hogy a talpam mit szólt hozzá. Ezt a napot semmi nem tudta elrontani: néhány kilátós pihenő után négyre már a motelben csücsülten Wind Gap városában.

Wind Gap hosszan terül el, ami sok-sok sétát jelent a túrázónak, így az első helyen megálltam, ahol kaja volt. Egy millió féle sört csapoló hely volt, és éppen olcsó csirkeszárny estjük volt! Vagy tízféle öntetből lehetett választani, és milyen fincsik voltak! Gáz, de valami erős IPA már megint berúgatott, miközben beállítottam a csirkeszárny-rekordomat. Mennyit is? Hát, azt elárulom, hogy odahaza Mirivel egy tizenötöst eszünk meg ketten, és jóllakunk. Nos, tippeljetek! A legközelebbi találat jutalma ismét egy csomag Pop Tart! Ezalatt én alszom egyet, és felkészülök a szikla-pokol numeró kettőre.

![Superfund, superfun!](https://lh3.googleusercontent.com/-5rbX-m9QAKI/UoU6Sz5foVI/AAAAAAAAIiY/2NY3-WrNx0s/s720-Ic42/20131021_084008.jpg)