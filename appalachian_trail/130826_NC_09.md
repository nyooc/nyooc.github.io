Date: 2013-08-26
Tags: Appalachian Trail

# 09.nap: Naplemente a világ végén

## 153.1 (15.8) Brown Fork Gap Shelter

Az 1200 méteres emelkedő nem is volt olyan durva. Dragonstick előrement, míg én lesétáltam az étteremhez wifiért, hogy feltöltsem a sok-sok képet (ugye örültök?). Nagyjából 40 perces késéssel indulva 1 óra 20 perc alatt értem be - mentem mint a gép. Onnantól kezdve könnyed séta volt sok beszélgetéssel. Dragonstick nagyon hasonló liberális nézeteket vall, mint én, szóval nagy volt az egyetértés.

Megtanultam egy csomó itteni növényt és állatot, és jót nevettünk az olaszországi kalandjain. Kóstolgattam a protein-szeleteket, amiket a tanácsára vettem, ha ugyanis csak cukrot zabálok, el fogok fogyni. Ja és otthon fogunk majd *beef jerky*t csinálni, mert tök könnyű és imádom.

Útközben találkoztunk életem első AT-csövesével egy ütött-kopott ősz bácsi formájában a kutyájával együtt, aki megpróbált cigit kunyerálni, amúgy nagyon otthoni punkra hasonlított, és szerencsére a másik irányba ment. Az esőházhoz beesett utánunk két szimpi negyvenes, a katonaságnál szolgáltak és egyikük ökonometriai előrejelző modellekkel foglalkozott. Hogy mik nem vannak?!

A naplementét a fák közül néztük, és a legjobb az volt, ahogy megvilágította a faleveleket a hegyvállon, ahol alszunk. Utána meg valami olyan színű lett az ég alja, amit még sosem láttam - vam olyan, hogy halovány orgonalila? Vörös lámpával próbálom figyelni, vajon jól akasztottuk-e fel a cuccainkat, és egyelőre úgy tűnik, igen. Egerek, lécci ne rágjatok szét semmit, és ha kérhetem, maradjatok már csendben!

![Jó kis esőház Észak-Karolina mélyén.](https://lh3.googleusercontent.com/-pQfxq5lv5ic/UoU5t9S4I1I/AAAAAAAAIh0/t7T2iteAy0E/s1024-Ic42/20130826_194045_m.jpg)