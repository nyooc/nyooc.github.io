Date: 2014-09-05
Tags: Appalachian Trail

# 94/20.nap: Ultra

## 1887.0 (21.1 + 0.2) US 2, White Mountains Hostel, Gorham

Vegyetek huszonegy mérföldet a White Mountains talán legtöbb szintet tartalmazó részében, olyan ösvényt, ahol minden lépésért meg kell küzdeni. Adjatok hozzá egy késői, fél kilences indulást. Az egészet fűszerezzétek instant hasfájással és rosszulléttel, ami a remények ellenére nem múlik el pár óra alatt. A már reggel sem épp tuti térdeknek olyant, hogy iszonyú meredeken le kell jönni egy ötszázast a házhoz, majd a túloldalon hatszázat vissza a gerincre. Oké oké, megadom, az időjárás szuper volt. És azt is megadom, hogy ma kölcsön kishátizsákban feszítettem, tanuljatok, ezt úgy hívják, *slackpacking* (amúgy a nagyzsákom egynapnyi kajával majd ugyanilyen könnyű). És végül, helló, öt nap alatt a legszebb elképzelhető időjárásban letoltam a White Mountains kerek száz mérföldjét! De most veszettül kivagyok.

Az utolsó hegyen, a Mount Moriah-n még próbáltam két hasgörcs között élvezni a hatalmas sziklatáblákon mászkálást, aztán vissza kellett jönni a hegyről az utcaszintre, és még hat mérföld hátravolt. Minden sziklalépcsőnél leszúrtam, és a térdemet kímélve kézzel eresztettem le magam. Pár ilyen után görnyedés, fáj a has. A kettes átlag makacsul kúszott előre. Csak nem jön az ígért könnyű utolsó három mérföld.

Aztán végül, este hat körül, jött. Egyszer csak szembejön a hostelfőnök csajszi, hogy a napi sétáján van, és mellesleg aggódott értem. Smokey velem együtt indult és 4.45-kor benn volt. Mondtam neki, én most nehezített terepgyakorlaton vagyok, mert készülök a Dolomiti Ultratrail-re (najó, nem ezt mondtam). Mondta menjek gyorsan be és pihenjek, főz nekem mentateát.

Hát azóta pihenek, a has fáj, a térd fúj (rám), a test reszket a fáradtságtól és fázik. Egész nap alig ettem, ez persze ördögi kör, hiszen energia nélkül még kevésbé megy, így az imént tűrhető étvággyal benyomtam egy mirelitpizzát. Holnapra szar időt mondanak, aztán három jót, a racionális énem egy jókora nulláért kiált. Reggel eldöntjük.

![A hülye is megmondja, hogy ezek thru-hikerek a Wildcat tetején.](https://lh3.googleusercontent.com/-uCXuhXc4Jec/VDWnzkzUb-I/AAAAAAAAIK8/_nmLTgbcVpg/s1152-Ic42/140905_100248.jpg)

![Le a házhoz - látjátok, hol van? Aztán fel a Carter-re.](https://lh3.googleusercontent.com/-x-r56imFhSo/VDWn0CzWuLI/AAAAAAAAILQ/opYJrAZzQg8/s1280-Ic42/140905_105716_p.jpg)