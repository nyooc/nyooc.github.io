Date: 2013-10-25
Tags: Appalachian Trail

# 69.nap: Vernonnak lőttek

## 1352.6 (23.2 + 0.4) NJ 94, Heaven Hill Farms Fóliasátor

A Vernon-i hostel ezen a héten zárva - ez az infó fogadott egy kiragasztott papírcetlin az útkereszteződésnél, ahol épp neki akartam állni stoppolni. Ez eléggé kétségbeejtő. Nagyon kell vásárolnom. Fel kell tölteni a fényképezőgépemet, ki kéne mosni a ruháimat, zuhanyozni sem ártana - ez lett volna az utolsó értelmes szállás a cél előtt. És ez mind eltörpül amellett a tény mellett, hogy a hostelnél egy Burger King van. Egy Burger King! Sírásra görbül a szám, ha rágondolok, ma egész nap azt terveztem, mi mindent fogok rendelni magamnak. Na de ez itt a rögvalóság, úgyhogy körbenéztem. Egy amolyan *farmers market* van pár méterre, amit a kalauz is említ. Meg hogy van benne *deli*, de csak *B/L*, azaz reggeli és ebéd. Odabenn mindenféle organikus izé, ami egy túrázónak smafu, a deli pultja valóban tök üres, bár azért leemeltem a polcról egy dobozka szárított mangót (pár napja megkínáltak és ízlett). Miközben azt rágcsáltam, nézegettem a kalauzt, hogy akkor következő esőház 5 mérföld, fejlámpa lesz belőle. És előre rohanok, de nem segít semmit, olyan az elosztás. És marha fáradt vagyok. Bementem vécére, a főnököt kellett megkérdeznem, olyan bonyolult helyen volt, megmostam az arcomat, aztán támadt egy ötletem. Visszamentem a főnökhöz, elmondtam a sztorimat, nem alhatnék-e itt valahol. De, van ott hátul egy fóliasátor, raktárnak használjuk, jó lesz az neked. Úgyhogy itt vagyok pár láda színes kukorica meg lámpásnak való tök társaságában, és még mindig sok a baj, de legalább holnap királyi reggelit csapok. Ez a tény most afelé hajt, hogy három nap múlva ne túrázzak a hídnál tovább, hanem élvezzem kicsit az életet. Végre. És zuhanyozzak le.

Pedig ma nagyon jó kis túra volt, és pont azon gondolkodtam, hogy meg kéne tolni a következő vasútvonalig a Hudson után, két napot és 44 mérföldet rádobva az eredeti tervre. Reggel gyorsan elértem a High Point csúcsát, aminek a tetején hatalmas obeliszk van, és persze a büdös túrázókkal teli AT-t nem viszik fel a tövéhez, hanem a szomszédos hegyen van egy fából készült kilátóplatform, onnan lehet gyönyörködni. Itt reggeliztem egy jót, eddigre nagyjából felolvadtak az elpakolástól jéggé dermedt kezeim. Apropó éjjel: jó meleg volt a zsákban, a hajnali órákban azért jottányit fáztam, de még úgy is bírtam aludni. Este olyan korán van sötét és hideg, hogy tizenkét órát töltök a hálózsákban!

Naszóval aztán az ösvény végre elhagyja a gerincet, ami egyébként folytatódik északnak még vagy 40 mérföldet, de gyorsan átkerül New York államba, és *Shawangunk Ridge* lesz a neve. Vagy *The Gunks*, csak úgy egyszerűen. Az én utam ma lapályokon és közbeékelődő dombságokon át vezetett, és mindkettő izgis volt. Előbbi, mert rengeteg mocsáron átvezető deszkás rész volt, utóbbi meg mert végre újra igazi hegyek és csúcsok vannak és nem egyetlen totál szabályos gerinc. Az erdő pedig változatos. Kíváncsi vagyok, mi lesz ebből, mire New Yorkba érek, amit mindenki egyöntetűen utál. Állítólag létrát is kell mászni a sziklákon. Hátha én pont szeretni fogom, hehe.

![High Point szemből.](https://lh3.googleusercontent.com/-LLWUpzR-egw/UoU6VneeO1I/AAAAAAAAIhI/OQegiI6kRWo/s1024-Ic42/20131025_091931.jpg)

![Az egyik első deszkázás. Nagyon sok lesz még.](https://lh3.googleusercontent.com/-Gh4QiUjA4-0/UoU6WoSimsI/AAAAAAAAJRg/C_12DzC6i1A/s720-Ic42/20131025_133931_m.jpg)

![A sárga most a nyerő.](https://lh3.googleusercontent.com/-9eHhZjlYHqE/UoU6Xc0LyoI/AAAAAAAAIgg/GtX7FjA_zPE/s1024-Ic42/20131025_150348.jpg)

![A Swamp Song-ot dúdolni halkan.](https://lh3.googleusercontent.com/--p81G6c9bcw/UoU6XlJgMZI/AAAAAAAAIgY/kuSGUdYGUo8/s1024-Ic42/20131025_155827_p.jpg)