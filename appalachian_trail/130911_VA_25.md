Date: 2013-09-11
Tags: Appalachian Trail

# 25.nap: Fohász Virginiához

## 467.1 (26.3 + 0.4) Hikers Inn, Damascus

---

Ó Virginia

Szűzleányok hazája

Apalaccsal teljes

Eljött hát a te országod

Meglesz a te akaratod (semmi kétség)

Mindennapi húszmérföldemet add meg nékem kérlek

Kímélj meg az emelkedőktől (úgysem fogsz)

És adjál nekem jó időt (olyant mint eddig)

Adj hozzá szép tájakat

És űzd el a shelterekből a rágcsálókat

A kedvemért, na

Ha még kapok jófej *SOBO*kat hozzá

Imádni foglak, megígérem

Mindörökké, úgy legyen

---

Szóval helló, Virginia. Egyharmada telt el napjaimnak, és egészen pontosan egyharmada van meg a mérföldeimnek. A mai túra eszméletlen könnyű volt, néha sikerült négy mérföldet is megcsinálni óránként, a pakkom a leg-ultralightabb volt minden eddigiek közül, mert a városba összesen egy rament és egy kis tábla csokit hoztam be, a vizet pedig literenként újratöltöttem.

Apropó víz, az elmúlt hetek csodás időjárásának is meglett a következménye: vízproblémák. Egyelőre csak kisebbek, de mindenki szépen játssza el otthon, hogy egy lassan folyó vizes pocsolyából merít egy tele Cappys üveget, amiben nem úszkálnak a látható szöszmöszök. Ideát a *foglalt forrás* kategóriát nem ismerik, annyi van, hogy a folydogáló érbe beleraknak egy PVC-csövet, amit néhány szikladarabbal rögzítenek, így jobb esetben a víz azon folyik át, adva némi magasságot, ami alá be lehet rakni az üveget. Ez a *piped spring*. Rosszabb esetben persze nem a csövön folyik át, ekkor érdemes a csövet kicsit megpiszkálni, hátha azon fog. Persze minden mozdulat után várni kell, mert a felkavart pocsolyát nem szeretjük. Amúgy feltaláltam a pólóujjas vízszűrést. Szülők ne ijedjenek meg, a kémia mindig jön utána.

Valahol az államhatár előtt leálltam beszélgetni két sráccal, miközben egy ötvenes-hatvanas faszi elment a hátam mögött délnek. Mondtam a srácoknak, irtó kíváncsi vagyok, mikor találkozok az első igazi *SOBO*val, mire röhögnek: ő volt az a hátam mögött, beszéltek vele korábban. Június 6-án indult Maine-ből és itt tart, ő az első. Mögötte pedig a - nem túl nagy - áradat. Hát hajrá.

Damascus a leghíresebb *trail town* mind közül. Az ösvény direkte átmegy rajta - akárcsak Hot Springsen és még nagyon kevés városon, az összes szükséges bolt és szolgáltatás a rövidke főutcán van, és évente itt rendezik meg az AT fesztiválját, a *Trail Days*t. Egy szuper négyágyas *bunk*ban vagyok egyedül, minden elképesztően tiszta és rendezett, és a házinéni épp meghozta a mosott ruháimat. Öt dolcsiért, jó, mi? Az ágy amúgy 25-be kerül, és e városban is 15-be fáj a retkes, ágynemű nélküli *bunk*.

Óriásit zabáltam (nézzétek meg a fotón), az egész város le van fedve ingyen wifivel), talán néhányan ismeritek a *philly cheese steak sandwich* fogalmát, hát itt kimaxolták rendesen, az éhes túrázók kedvéért. Leöblítettem két korsó helyi sörrel, meg egy tábla csoki bevásárlás után, és máris gurulok! Ja, a szobában van mérleg, kaja előtt 133 font voltam, most meg 137. Úgy tűnik, egyelőre nem igazán fogytam, maximum egy-két kilót. Működik a protein-diéta?

Eredetileg egy egész napot, két éjszakát akartam maradni, de úgy tűnik, egy rövid tízmérföldes délutáni séta a legközelebbi esőházig sokat segít a következő napok beosztásán. Hiába, a bolha a seggemben útra szólít, ennyit a nagy pihenésről...

![Az egyik első legelő az ösvényen, Tennessee legvégén.](https://lh3.googleusercontent.com/-97P-vSmTN5o/UoU56IA2-2I/AAAAAAAAIdg/yPIROZpDGJ8/s1280-Ic42/20130911_083335_p.jpg)

![Régi esőház, illetve *Love Shack*, a felirat szerint.](https://lh3.googleusercontent.com/-LwFxHQEjCsM/UoU57PZraaI/AAAAAAAAId4/CcMU54hXSh8/s1152-Ic42/20130911_114819.jpg)