Date: 2013-10-19
Tags: Appalachian Trail

# 63.nap: Mostan szürke sziklákkal álmodom

## 1235.6 (22.2) Allentown Hiking Club Shelter

A talpam, ó igen. Az első száz méter a hoteltől szörnyű volt. A második dettó. Valahol a tizedik környékén, a vicces nevű *Schuylkill* folyó völgyéből való sziklás kimászás közben már legalább folyamatosan ment és nem bicegtem. Aztán pár mérföld után jött egy csak enyhén sziklás szakasz ajándékba, ahol már teljesen jó volt. Azóta úgy tűnik, nagyjából megjavult és csak néha érzem úgy igazán, bár ironikus módon az a szalag, amit erőltettem a talpamon való könnyítés érdekében, na az bedurrant. Amikor délután éppen a csípőm fájt - igaz csak egy pindurkát - eszembe jutottak Dragonstick szavai: ezer mérföld után már mindenki Advillal kel és fekszik. Hát én még mindig nem fogok, de azt hiszem, a testem szépen lassan nekiállt közölni, hogy ami sok az sok. Csak annyit tudok neki üzenni, alig van már hátra, bírd ki haver!

Alig van már hátra, rendben, na de milyen ösvény van már alig hátra! Ma konkrétan egy pármérföldnyi nevetségesen könnyű szekérút mentett meg, ami kicsit megdobta az átlagomat, különben még most is ott lépdelnék a szikla-pokol bugyraiban. Minden felvonult, amit sziklológiából valaha is tudni kellhet: voltak kis sziklák az ösvénybe ágyazva, közepes tűélesek az ösvénybe ágyazva, klattyogó és nem klattyogó ugribugri sziklamező, megmászni való kőtömb-hegy, és újdonságként kaptam egy kis vasúti sín alatti jellegű kőgörgeteget. A vízszintes magasságprofil, az. Nem tudom, mennyire vagyok kíváncsi a holnaputánra, amiről ezernyi interjúalanyom vélekedett így:

> It only gets real nasty after Lehigh Gap.

Az a nagy reményem, hogy amikor tegnap elővettem a kaller jövő heti lapjait, meglepődve tapasztaltam, hogy a Lehigh Gap után elég gyorsan vége lesz ennek a Rocksylvania izének. Ráadásul újabb hostel-hopping érkezik, mmm éttermi kajákkal.

Hogy valami jót is említsek, szuper kilátások voltak ma a szombati kocaparadicsom *Pinnacle* tetejéről. Délelőtt szépen sütött a nap, majd délután órára pontosan megérkezett a beígért esőcske, miután biztonsággal megérkeztem az esőházba, és összeismerkedtem a két sráccal, akikkel szuper estét töltöttünk együtt. Arról már nem szólt a fáma, hogy éjjel is esni fog, pedig újra itt a megnyugtató kopogás az esőház tetején. Na remélem majd felszárítsaja nap.

![Kilátás a Pinnacle-ről.](https://lh3.googleusercontent.com/-YMxvrAjInto/UoU6QRESNlI/AAAAAAAAIg8/RqQZ74O8T4k/s1024-Ic42/20131019_101144_p.jpg)