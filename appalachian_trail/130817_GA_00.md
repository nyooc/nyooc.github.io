Date: 2013-08-17
Tags: Appalachian Trail

# 00. nap: Survivor Dave-vel a Taco Bell-ben

A repülőútról nem is írok semmit, olyan szörnyű volt, amilyen egy 2 + 9.5 órás repülőút lehet: Amsterdamban mindenkit szabályosan kínvallatott a szeku, a gépen egy kicsit sem bírtam aludni, ráadásul az járt a fejemben egyfolytában, hogy pontosan miért is tartok én Atlantába.

Hanem aztán a metróvégállomáson, ahogy tökpontosan megérkeztem, ott várt az első volt thru-hiker, akit életemben valaha láttam: kövérkésen, szétvarrva, de Survivor Dave a maga valójában. Az autóban be nem állt a szája, osztotta a tanácsot, viszont végtelen jó fej volt. Beugrottunk kajálni a fent emített műintézménybe, el is hoztunk a kocsiba fejenként egy liter kólát, ahogy kell, végül megérkeztünk Josh és Leigh turistaházába.

Ami maga az Apalacs-mennyország, a falak tele relikviákkal, a kényelem elképzelhetetlen magasságokban szárnyal, mindez nevetséges 18 dolcsiért. Viszont esik az eső és még minimum két napig fog, úgyhogy asszem belemegyek mindenki javaslatába, és a többiekkel együtt a Springer közeli parkolóba megyek. Így holnap olyan 17 mérföld lesz a penzum a Gooch Mountain Shelterig. Belealszom az írásba, off.

![Sikeres thru-hikerek képei a hostelben.](https://lh3.googleusercontent.com/-NAy8AS_7AlE/UoU5ohjaT0I/AAAAAAAAJC4/Xn8m1iLpDEI/s1024-Ic42/20130817_203435_m.jpg)