Date: 2013-09-20
Tags: Appalachian Trail

# 34.nap: Mardekár

## 654.0 (23.2 + 0.8) Bailey Gap Shelter

Az itteni esőházakban van belül felszerelve egy fadobozka. Nem tudom, pontosan mire van, de a Wapitiben két nappal ezelőtt tömve volt mindenféle kajával, csórtam is néhány zacskó zabkását meg pár kanálnyi mogyoróvajat. Szóval megérkezek ehhez az esőházhoz, itt is van egy fadoboz, odamegyek, kinyitom, belenyúlok. Valami megmozdul a kezem alatt. Ösztönösen lecsapom a fedelet és hátraugrok. Na mondom, micsoda komfortos egérlak. Előveszem a lámpámat, kinyitom, belevilágítok, és meghűl az ereimben a vér. Egy hatalmas fekete kígyó! Előveszem a seprűt és megpróbálom kiráncigálni. Legalább egy méter hosszú és jó öt centi széles! Acsarkodik a seprűnyéllel. Felemelem a súlypontjánál és szaladok vele minél messzebb. Még messzebb. Ugye nem fog visszajönni?

A városban reggel szuper reggelit toltam a Dairy Queen-ben, nem csak *biscuit & gravy* hanem *pancake* is volt juharsziruppal, ahogy kell. Meg kellett várnom, mire kinyit a barkácsbolt, hogy vegyek gázpalackot, és a cipőrendelést is át kellett tolnom még későbbre, mert jön a hétvége és túl gyorsan Daleville-ben leszek. Így aztán vagy tízkor bírtam elindulni, és még meg kellett tennem a távot az ösvényig is. Nem tudom, hogy jött össze ilyen sok mérföld, mert az Apalacs válogatott szivatásokat dobott minden sarkon. Egyrészt a felmászások egyre kevésbé hajtűsek, mint amilyenek idáig voltak, hanem sokkal inkább direktek. Másrészt, a hegyek nagyon sziklásak errefelé: nemhiába következik a McAfee's Knob meg az összes híres sziklaforma, itt bizony a papíron hulla vízszintes profil is kemény tud lenni. Harmadrészt ma sok volt az általam annyira utált fejig érő aljnövényzetben szerencsétlenkedés is. De mindezek ellenére a gerincen azért csak lehetett néha tolni neki. Így is hatra sikerült ideérnem, és igaz kígyókaland és egyebek, de rámsötétedett vacsi közben. Egyre nyilvánvalóbban itt az ősz.