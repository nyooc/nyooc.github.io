Date: 2013-10-08
Tags: Appalachian Trail

# 52.nap: Az Apalacs fővárosa

## 1018.4 (19.8) Teahorse Hostel, Harpers Ferry

Bill, a hatvanéves zenész és amúgy meglehetős művészlélek egyszer csak kitalálta két héttel ezelőtt, hogy az idén az Apalacson megy le Floridába a szokásos áttelelőhelyére. Hogy le fog-e érni, nem tudom, mindenesetre jól tette, hogy elindult, mert ma isteni palacsintát sütött nekünk, fogalmatlan európaiaknak. Amúgy ebben az országban a palacsintatésztát is úgy árulják, hogy nagy zacskó por, adj hozzá vizet oszt' süsd ki. Viszek majd haza ha tudok, aztán meglátjuk, felérünk-e Bill tudományával.

Kilenc előtt estem ki a medvebarlangból, a levegő jó hűvös volt, de a nap már sütött. A túra nem volt különösebben izgi, sok helyen nagyon magyar erdőket idézett, de jó volt a lankákon végigszpídelni. Aztán néha bedurvultak a sziklák is. Pihentem egy esőházban, ami végleg meggyőzött arról, hogy most már végleg *shelter heaven*ben tartózkodok: veranda, huppanós fafotel, külön tető a kempingasztal és padok felett, hintaszék, ez aztán a valami! Délután kettőkor egy túrázó odabenn aludt, miközben én a nyikorgó hintában fel-le suhanva ettem a Pop-Tart adagomat és bámultam az előttem lévő sárguló erdőt.

Harpers Ferrybe érkezve egyenesen az ösvény szervezete, az *Appalachian Trail Conservancy* főhadiszállása felé vettem az irányt. Laurie, a szervezet elnöke fogadott és azon nyomban kikérdezett a Shendandoah-beli tapasztalataimról. Ma harmadszor neki is elismételtem a sztorikat a rangerekről, meg a majdnem kidobásról, meg az utakon átkelésről. Amúgy majdnem minden szembejövő *SOBO*, miután kiderül, hogy hosszútáv túrázom, érdeklődik efelől, én meg türelmesen osztom az infót meg a bátorításokat. Szóval Laurie aggódó arccal hallgatott végig, aztán jött a vidámság, rólam is elkészült *az* a bizonyos fotó a ház előtt a címtáblánál, majd a polaroid alá belírtam az adataimat és az egész ment a nagy fekete albumba az utókornak. A központ szuper, csomó fotó és kiállított relikvia, az egész AT hatalmas háromdimenziós terepasztalon, mindenféle szuvenírek, meg egy *hiker lounge* fotellel és ingyen sütivel, számítógéppel és ezer hasznos infóval, vagy kétszáz apalacsos könyvvel, és persze az elmúlt sok év túrázó albumaival.

Lehet holnap még visszanézek. Merthogy igen, maradok egy napot Harpers Ferryben, eljött az első pihenőnap ideje. Ez egy gyönyörű történelmi kisváros, tele százötven éves épületekkel meg csomó felfedeznivalóval, ami megér egy kis időt. Annyit azért megcsinálok, hogy holnap végigsétálok az AT négymérföldes vízparti sétányán Wevertonig meg vissza, és holnapután reggel elvitetem magam kocsival odáig, ezzel elérhető közelségbe téve a következő hostelt. Mondtam, hogy *hostel-hopping* van, hehe.

Este *Fives*, a *SOBO* meg én két rövidebb távú túrázóval átmentünk a közeli pizzériába és jó kis bulit csaptunk. Kértünk sört, mondták, hogy nincs, de menjünk át a szomszédos alkohol-üzletbe, ott van. Fincsi Samuel Adams IPA-val tértünk vissza, aztán Fives meg én elfeleztünk egy óriás pizzát és igencsak jóllaktunk. A hostelbe visszatérve azért csak benyomtunk egy jégkrémet, a konyhában hosszan dumálva. Van valami ott lenn mélyen a hosszútáv túrázók között, ami minden kapcsolatot különlegessé tesz. Fene se tudja mi ez, de nagyon jó. Ó  Apalacs, szeretlek!

![Átkelés a Shendandoah folyón.](https://lh3.googleusercontent.com/-ewd-FuRa9X4/UoU6KL4h_yI/AAAAAAAAICo/_3H3WoyjOWE/s1024-Ic42/20131008_160109.jpg)

![A történelem része vagyok!](https://lh3.googleusercontent.com/-Tvwq-9iN1mU/UoU6K9Iw3fI/AAAAAAAALhU/_V2vt8OxiU0/s720-Ic42/20131008_170935_m.jpg)