Date: 2013-09-14
Tags: Appalachian Trail

# 28.nap: Én kicsi pónim

## 520.0 (25.1) Trimpi Shelter

Az éjjel nagyon hideg volt, az a helyzet, hogy hajnalra fáztam. Nem gond, egyrészt még van mit felvennem a hálózsákba (töltött pulcsi!), másrészt ilyen magas és kitett helyen is ritkán fogok aludni. Hajnalban kimásztam pisilni és életem legdurvább csillagos ege fogadott, ilyen odahaza egyszerűen nincs. Ragyogott az Orion, a Fiastyúk, a Tejút tisztán fehérlett,de mire a Göncölt is megtaláltam volna, inkább rohantam vissza a zsákba, mielőtt mirelitcsirke leszek. Reggel aztán úgy döntöttem, ebédre halasztom a zabkásafőzést, és indultam, ahogy bírtam, felmelegítendő fagyott végtagjaimat.

Csodás volt odafent. Ez is egy olyan egészen tiszta nap volt felhők nélkül, amikor tudod, hogy nem lesz zivatar, és amikor a polárszűrő szinte feketét csinál az égből. Kattogtattam is ezerrel, és ahogy a sárga virággal teli mezők mélyén néztem a fenyveseket meg a sziklacsoportokat, arra gondoltam, basszus a PCT-n - a nagy nyugati túrán - minden nap ilyen. Itt viszont legalább különleges. Hát, eléggé különleges, kábé az egyik legjobb rész.

Ezen a nagyjából hétmérföldes részen van a *Grayson Highlands State Park* területe, ahol az a különleges, hogy vadon élnek pónik. Hát, láttam őket jó messziről, de sajnos nem jöttek oda hozzám, így nem lesz cukimuki pónis fotó. Úgy tűnik, én nem vagyok túl attraktív az állatoknak - talán túl büdös vagyok? Várakoztam egy csokival az esőházban, ahol két nappal ezelőtt a maci egy egész hátizsákot rabolt kocsikulcsostul mindenestül, miközben a tulaj a budiban volt, de a maci ezúttal nem jött. Annyira hülye azért nem voltam, hogy a hátizsákom nélkül menjek el a budiba, hehe.

Ma este tele van az esőház: négy negyvenes-ötvenes hétvégéző, egy nagyon szimpi *SOBO*, meg én, és még vagy hárman odakinn sátorban. Az esőházban kandalló, ropog a tűz, én az emeleten blogolok és fél füllel hallgatom a beszélgetést. Van amit totál nem értek (amerikai foci), és van ami tök érdekes (top egyetemek). Kicsit vágytam már erre, annyira jó!

![Tényleg olyan szép, mint sokan mondták. Egy kis PCT érzés a keleti parton.](https://lh3.googleusercontent.com/-GCAfoRZkWOY/UoU58CFYMwI/AAAAAAAAIeE/dxrFpD9zRtU/s1152-Ic42/20130914_084240.jpg)