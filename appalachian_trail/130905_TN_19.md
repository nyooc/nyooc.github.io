Date: 2013-09-05
Tags: Appalachian Trail

# 19.nap: Nagy Kopasz

## 341.5 (26.5) Uncle Johnny's Hostel, Erwin

Dragonsticknek volt egy tanítómeséje. Az egyszeri telepes az öreg indiánnal kalauzoltatta magát végig az új területen. Egy mezőn állva azt vették észre, hogy egy mérges grizzly vadul támadva fut feléjük, erre az indián gyorsan elkezdi felvenni a futócipőjét. Néz rá a telepes: "De hát egy grizzlyt úgysem tudsz lefutni!" Erre az indián: "Azt nem, de téged igen!" Tanulság: elég, ha a kaja és egyéb fellógatásunk jobb másénál. Így volt ez az éjjel velem és a 74 éves Ritch-csel, aki nyolc részben túrázza végig az AT-t, és este meglehetősen szanaszét hagyta a holmijait az éjszakára. Illetve ő szépen egymás mellé pakolta őket az alvóplatform közepére, és reggelre meglehetősen szanaszét voltak. Én meg egész jót aludtam, miközben a Hogback Ridge Rágcsáló Hadosztály a túloldalon partizott. Csak kicsit keveset.

Merthogy nagy napra keltem. Ritch folyamatos reggeli pofázása miatt csak fél nyolckor bírtam elindulni, de jó tempót mentem még felfelé is, ahogy az első kilenc mérföldet toltam a Big Bald felé. Ahol aztán elállt a lélegzetem. A Nagy Kopasz itteni testvérhegye ugyanis ténylegesen kopasz - igazi, kaszálatlan fűmező van rajta, és a kilátás tényleg minden eddigit überelt. Teljesen elképedve néztem vissza a déli hegyekre, a Smokies felhők fölötti gerincére, és még az a sziklakibúvás is pontosan látszott, ahonnét tegnap reggel szemléltem körbe. Északkeleten pedig ott magaslott a tekintélyes Roan High Knob, 1900 feletti magasságával jó mókát tartogatva holnaputánra. A távolban próbáltam kitalálni, vajon melyik a Grayson Highlands, amivel Virginiában kell majd megküzdenem. Közben az egyik völgyben már látszott Erwin is, és északnyugatra Tennessee síksága terpeszkedett. Az összes hegy kéklett a párától, szinte kiabálva a hegyvonulat másik nevét: the Blue Ridge. Elszédültem a boldogságtól, hogy itt lehetek, és hogy mennyire jó ez az egész az összes nehézséggel együtt.

Lefelé belebotlottam egy madárbefogó és gyűrűző csoportba: a *Tennessee Warbler* nevű apró madarakat lajstromolják, akik ilyenkor úton vannak Kanada felől Dél-Amerikába. Én is megfoghattam egyet, majd miután megkapta a gyűrűt, a kezemről vett repülőrajtot!

A nap ezután azért - valljuk be - versenyfutás volt az idővel, de úgy volt jó, ahogy volt. Két őzikét is láttam elég közelről, majd végre először sikerült hármas átlagokat produkálnom (mph-ban értve!). Mondjuk nagyon ultralight mentem, kaja alig így utolsó nap, vizet mindig újratöltöttem, fertőtlenítettem majd ízesítővel lónyállá alakítottam. Hosszú volt, de még a végtelennek tűnő ereszkedő után is fél hat körül átszakítottam a maraton célszalagját, és egy kövérkés szakállas pofa azt mondta a verandán, "Welcome to Uncle Johnny's!".

Amúgy nem Uncle Johnny volt, hanem egy alkalmazott, és amikor fast foodról hadováltam neki, kicsit húzta a száját, majd beugrott a furgonba és mondta, szálljak be, elvisz a mekibe és még üzlet is lesz. Így is lett, fél óra múlva már a következő napokra feltöltekezve toltam befelé a sajtos negyedfontosokat (ugye tudjátok, hogy hívják ezeket Európában?), most meg a következő napokat tervezgetem. Két brutál mászásom van az Unaka Mountain és Roan High Knob jóvoltából, amiket próbálok még a jó időt kihasználva két nap alatt lenyomni. Nem teljesen világos még, hogy lesz és mennyit bírok, de négy nap múlva meg kéne érkeznem Hampton közelébe, a legendás Kincora Hostelbe. Éjt!

![Jó kis reggel, mi?](https://lh3.googleusercontent.com/-Eltc7JqbwZg/UoU5zkRJwMI/AAAAAAAAGnA/FPneAE4CKPA/s800-Ic42/20130905_074020.jpg)

![Big Bald a célpontban.](https://lh3.googleusercontent.com/-XnRu2Q0VKxc/UoU50H_bqLI/AAAAAAAAJD8/S-O33NDje1k/s1152-Ic42/20130905_085213.jpg)

![Ó jaj, ennél szebb még nem volt!](https://lh3.googleusercontent.com/-v3fjMrlwCOU/UoU50lUY5zI/AAAAAAAAJEE/VclRWNxhpAE/s1280-Ic42/20130905_104457_p.jpg)