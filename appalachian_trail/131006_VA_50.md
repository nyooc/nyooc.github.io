Date: 2013-10-06
Tags: Appalachian Trail

# 50.nap: Az utolsó legmelegebb nap

## 988.7 (23.6) Rod Hollow Shelter

Reggel azt mondta a tévé, hogy Karen szegényke annyira legyengült, hogy darabjaira csapta egy nyugatról jövő hidegfront. Az erős hidegfront holnap érkezik, és bár csak állítólag egy napig, de esőt, villámokat és szelet is hoz. Úgyhogy ahogy a motel csináld magad gofriját eszegettem, arra gondoltam, minél közelebb kéne magam tenni holnapi célpontomhoz, a Bear's Den Hostelhez.

Hát mindez sikerült is, tíz mérföldön belül vagyok, így ha minden igaz, holnap dél körül már ott szürcsölhetem a kólát és bámulhatom az esőt. Csúcs lenne, ha délelőtt még nem esne, ugyanis a holnapi tíz a tizenhárom és fél mérföldes rettegett *Roller Coaster* első része. Az a játékszabály, hogy vízszintes nincs, csak meredek fel vagy le. Majd meglátjuk, mennyire lesz durva. Mindenesetre méltón búcsúzik Virginia, nem?

Vicces, de ki kell kiáltanom a mai napot az egész eddigi túra legmelegebb napjának. Elnézve, hogy augusztusban odalenn messze délen pakoltam a mérföldeket, ez nagyon durva. Nap telibe, izzadás, bogarak brutális hada, pókhálók minden fánál. Ja, a pókhálókról még nem meséltem nektek, pedig a túra eleje óta szívatnak. Az milyen, amikor paff, a fejeddel telibe kapsz egyet, a pók meg elkezd szaladgálni a hajadon? Vagy amikor már a szemed előtt annyi szál van, hogy rosszul látsz? Vicces módon mindez addig tart, amíg szembe nem jön valaki, aki szépen végigtisztította az utat előtted. A büdösbogarak a Shenandoah óta vannak jelen, ma dél körül konkrétan beborították az esőházat, ahol megpihentem. Most épp hálózsák nélkül fekszem, egyszerűen nincs rá szükség. Mi van itt, megőrült az időjárás? A hidegfront lehűlés része szuper lesz, bár attól félek kicsit, hogy párhetes távon túl jól fog sikerülni.

A nap másik fontos része a vízproblémák igazi elkezdődése volt. A Shenandoah még magasan volt, de mostantól kezdve erősen magyar dombságok szintjén megy a túra, ami persze jó mert könnyű, de a száraz ősz - amit végül is imádtam - itt már eléggé beüt. Öt jelölt forrásból vagy patakból négy száraz volt, és az esőháznál sincs víz. Én meg a kezdeti kettőről régesrég rászoktam az egyliteres újratöltésre, ami itt halálos lesz. Ennyit a szuperkönnyű pakkról, hehe.

Európaiak foglalták be az esőházat. Két delfti csajszi beállította a hatalmas sátrát a platformra (ez nem számít illedelmesnek errefelé), és egyfolytában hollandul karattyol egymás közt. Az a teóriám, hogy az Apalacs nem véletlenül Amerikában lett azzá, ami. Kellenek a nyitott emberek, hiszen az élménynek oly fontos része a beszélgetés, ismerkedés, kérdezősködés. És az itteniek annyira alkalmasak minderre, és kit érdekel, hogy nem tudják, Bukarest vagy Budapest.

![Csak látnátok azokat a gerendákat közelebbről!](https://lh3.googleusercontent.com/-4zs9-37r72c/UoU6JdukE3I/AAAAAAAAIkY/lRWDGcSap_g/s1024-Ic42/20131006_133233_m.jpg)