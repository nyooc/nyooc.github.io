Date: 2013-09-06
Tags: Appalachian Trail

# 20.nap: Ti hisztek a csodákban?

## 366.3 (24.8 + 0.6) Greasy Creek Friendly

Mert én kezdek hinni. Az egész úgy kezdődött, hogy végigcsináltam a mai tervemet. Reggel találkoztam magával Uncle Johnnyval (akit nem igazán érdekeltem, el se dicsekedhettem neki a maratonomat), aztán négy napra felszerelkezve kimásztam Erwinből. Kellemes ösvény volt és gyorsan haladtam, bár jó későn indultam. A nagy törzsfőnök Unaka Mountain nem volt igazán vészes, a teteje ezúttal nem kopasz (az az oldala volt), hanem gyönyörűséges sötét és sűrű fenyőerdővel volt borítva. A lemászás közben érlelődött bennem a gondolat, hogy mivel holnap az Erwintől 41 mérföldre lévő szuper-extra esőházban szeretnék aludni, talán nem kéne ma megállni az eredeti terv 17-nél, mert az úgy a holnapi brutálka heggyel együtt elég húzósnak látszik. Négykor értem el a sheltert, és így továbbmentem. A következő esőház 9-re volt, viszont 7-nél volt a szekérutas letérő egy hostelhez, amiről AWOL is írt a könyvében. Elértem a letérőt, és hosszas tanakodás után (sátorozzak, vagy mégis esőházazzak talán) elindultam lefelé. Szívás, mert a kalauz 0.6 mérföldet jelzett és az mind meredeken lefelé, azaz majd vissza kell mászni. Nagyon sokáig tartott, már azt hittem, eltévedtem.

És a csoda ekkor kezdődött. Megérkeztem egy faházhoz, ahol a verandán négyen sörözgettek tökjó hangulatban. Kiderült, hogy három ötvenes arc együtt túrázik, a negyedik pedig Connie, a tulaj hölgy, aki azonnal leparancsolta a cipőmet, hozott papucsot, és azzal a lendülettel a kezembe nyomott egy doboz jéghideg sört. Boldog dumálás jött, majd amikor leszállt az este, minden bevonultunk az étkezőasztalhoz, és teljesen családias hangulatban, együtt körbeülve az asztalt jól megvacsoráztunk. Őzpörköltet krumplipürével, borral, ahogy kell. Soha nem kaptam és szerintem nem is fogok ebben az országban ilyen jó kaját kapni, és ezen már most sírok.

A végén betoltunk egy adag jégkrémet és közben hosszan beszélgettünk. Connie imádja a túrázókat, mindent megtesz értük, és naponta más családdal eszi meg a vacsoráját. Van egy szomszéd, aki egyfolytában szívatja őt (például kiteszi az AT-re, hogy a hostel haláleset miatt bezárt), de valahogy ettől is csak nő az image. Túradalokat ír, minden évben elmegy az AT-fesztiválra, egyszóval ez az élete. A kis faház nagy része közös tér, van egy vendégszoba, ahol a három másik alszik, van egy nagyjából tízágyas *bunkhouse*, de tavasszal, szezonban az étkező padlóját is ellepik a vendégek. Én azt választottam, hogy kinn alszom a verandán lévő matracon a friss levegőn. Mindezt rongyos tíz zöldhasúért.

A *hostel* az majdnem *hostile*, de Connie nem *hostile*, ő inkább *friendly*. *Greasy Creek Friendly*. Maradjon meg sokáig ilyennek, hogy minél több fáradt túrázó rebeghessen imát neki és az ő őzpörköltjének!

![Erwinből kifelé újabb 4 napnyi vadonba.](https://lh3.googleusercontent.com/-muoakaSyPVM/UoU51PZm36I/AAAAAAAAGnU/YBeCFbQSwVQ/s800-Ic42/20130906_100721.jpg)

![Az időjárás nem túl rossz, ugye?](https://lh3.googleusercontent.com/-y3DPEIZv648/UoU51uvwWVI/AAAAAAAAI7g/ymj2DtYGmWY/s800-Ic42/20130906_171901.jpg)

![Őzpörkölt Miss Connie házában.](https://lh3.googleusercontent.com/-_GyMLJQHeiA/UoU52Lwp6XI/AAAAAAAAI7Y/TDszuw0zcoc/s800-Ic42/20130906_195004.jpg)