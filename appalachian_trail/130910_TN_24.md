Date: 2013-09-10
Tags: Appalachian Trail

# 24.nap: Mókusország

## 440.8 (21.6 + 1.0) Iron Mountain Shelter

Lefty és Hush - így hívják ugyanis a párt, akivel együtt aludtunk - rábeszéltek, hogy reggel sétáljak el velük a dinerbe, ahol vacsoráztak, és ahol reggelit is felszolgálnak. Nem egy rövidke séta volt, de hátizsákok nélkül végül is gyorsan megment, és hát micsoda kulináris élményben volt részem! Olyant ettünk, hogy *biscuit, gravy and eggs*. A *gravy*ről már hallottam, ez egy nehéz tejszínes mártás, amit jól megborsoztunk. A *biscuit* olyan zsemlegombóc - vagy ha azt mondom, knédli - féle, amire a mártás kerül. Két tükörtojással olyan jó kis angolos reggeli volt, hogy majdnem három óráig nem voltam éhes utána. Ja és az elmaradhatatlan néni folyamatosan utántöltötte azt a barna löttyöt, amit errefelé kávénak emlegetnek.

Visszacaplattam az egy mérföldet az AT-re, majd arcomba kaptam az eddigi egyik leginkább felesleges fel-le kombót. Van egy kábé 600 méteres hegy, amit könnyen meg lehetne kerülni, de nem, felmegyünk rá ezer hajtűvel, de csak majdnem a tetejéig, nehogy legyen kilátás. Pedig néha a fák között szépen felsejlett a Watauga-tó és rajta a gát.

Leérve a tópartra pihentem egyet a homokos strandon. Gondolkodtam a fürdésen is, ma az egyik legmelegebb nap volt, rendesen tűzött a nap. A gát érdekes volt, ez szimplán csak egy kőfal, ami az egész tavat tartja, semmi beton meg ilyenek. Aztán megkezdődött az emelkedő a hosszú-hosszú gerincre, amelyen meneteltem egész délután. Ennyi mókust még sosem láttam egy rakáson, szaladgáltak összevissza, mint a bolondgomba. A kabócák ezerrel zengtek az erdőben. Egy őzike riadt fel rám, de aztán ahogy álltam, újra nekiállt legelészni. Persze, a fényképezőgépemtől azért megijedt.

Egy szörnyű esőházban alszok, ami ilyen üreges téglából van, és most jövök rá, az egerek odabenn élnek (nem volt egérlyuk sehol a ház körül). Ezek az esőházak Észak-Tennesseeben kábé a legrosszabbak, budi és néha padok nélkül, de sebaj, közel már az Ígéret Földje...

![Watauga-tó és utolsó esély egy csobbanásra a napsütésben. Sajna kihagytam.](https://lh3.googleusercontent.com/-2VIeSXfO25c/UoU557X7IbI/AAAAAAAAIds/B5JiLkVug_Y/s1152-Ic42/20130910_105058.jpg)