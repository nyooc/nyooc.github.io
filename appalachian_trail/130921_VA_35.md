Date: 2013-09-21
Tags: Appalachian Trail

# 35.nap: Virginia Blues

## 681.0 (27.0) Niday Shelter

A tavaszi *thru-hiker* áradat már a legelején elkezd fogyni, ahogy a delikvensek kiszállnak, de Catawba városkája különösen hírhedt feladási pont. Neve is van neki: a virginiai depresszió, avagy *Virginia Blues*. A túra előtt nem értettem, pontosan miért épp itt esnek ki annyian, de az utóbbi napokban rájöttem a nyitjára, olyannyira, hogy ma a legnehezebb napomat éltem át itt az AT-n.

Kezdjük az objektív ténnyel: nincs errefelé semmi igazán érdekes. A flikkek és flakkok gerincről gerincre visznek, sok emelkedővel és iszonyatosan hosszan. Amikor a magasságprofil vízszinteset jelez és azt várnánk, hogy lehet kicsit gyorsítani, akkor jönnek a sziklák meg a végtelen fel-le, csak épp kicsiben. Olyan ez, mintha az itteni útvonal kijelölői nem akartak volna beletörődni, hogy ez egy közepesen könnyű terep, ők mindenképp meg akarták mutatni a túrázónak, hogy ezen bizony szenvedni fog. Nem viccelek, hallottam ilyen pletykákat, például New York állam déli része (az a hatvan mérföld, amin még az idén menni fogok) egészen valószínűen így készült.

Szóval ma reggel elindultam a tejködben és vadul fújó szélben, és abban kezdtem reménykedni, hogy ha a mai kulcsnap jól sikerül, akár le is faraghatom ötről négy napra a Pearisburg-Daleville távot. A kulcsnap persze jól sikerült - látszik a mérföldadatból, de milyen áron. Először jöttek a csúszós vizes sziklák, amelyeken kétszer is majdnem nagyot estem, csak a botjaim tartottak meg. Aztán rákezdett az eső, az ösvény pedig lefelé vette az irányt a mezőre. A mezőn tíz méter kellett, hogy teljesen beázzon a cipőm, majd egy megáradt patakon bár volt fahíd, előtte meg utána olyan mocsár volt, hogy bokáig kellett belegázolni a hideg vízbe. A belógó aljnövényzet különösen gáz poncsóval, de megjelent egy belógó tüskés növény is, amitől már nem tudtam, sírjak vagy nevessek. A botommal próbáltam őket jobb belátásra bírni, amikor egyszer csak puff. Eltört a botom. Ami nélkül elesek a sziklákon, ami nélkül nem tudok olyan gyorsan haladni. Ami nélkül fél ember vagyok. Itt már sírtam. Az eső szakadt. Egy szembejövő csajszi figyelmeztetett, hogy a nekem következő gerincen olyan durva sziklák vannak, hogy ő négyszer elesett. Itt megálltam, vettem egy nagy levegőt, és azt mondtam: megcsinálom. Nem igazán segített volna a korábbi esőház, idővel és energiával eléggé jól álltam. Nekiveselkedtem, fel a gerincre, óvatosan a sziklákon, nem érdekel a vad szél, se a szakadó eső, aztán egyszer csak a túloldalon sétáltam lefelé az utolsó mérföldeket.

Az esőházban csináltam egy meleg vacsit a korgó gyomromnak, majd átöltöztem szárazba (mondanom sem kell, minden négyzetcenti a ruhámból totál vizes lett), és most aludni fogok egy nagyot. De csak hajnalig. Van egy küldtésem.