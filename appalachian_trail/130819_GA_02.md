Date: 2013-08-19
Tags: Appalachian Trail

# 02.nap: Eső és vér

## 31.7 (15.9) Neel's Gap, Walasi-Yi Inn

Egész éjjel erőnek erejével esett az eső, de én csak néha ébredtem fel rá, a nyugtató kopogás nem adott igazán esélyt arra, hogy felázott ösvényeken gondolkodjak. Szuperjót aludtam! Reggelre persze minden, ami elöl volt, benedvesedett (hálózsák, ajjaj), itt csak úgy lehet bármit szárazon tartani, ha felveszed és a testmeleg kiszárítja (és persze nem izzadod össze).

Úgy fél kilenc körül, egy duplazabkásás reggeli után elbúcsúztam újdonsült barátaimtól, és belebandukoltam a szitáló esőbe. Másodszor sem volt vész esőben nyomulni, bár ma már voltak kilátópontok, ahol elvileg csodálatos panorámák vannak tejköd helyett. Ezeknél azért eltoltam egy-egy káromkodást: a futópályához csapódás óta nemhogy kék eget nem láttam, de a látótávolságom sem volt 100 méternél hosszabb. Nem volt ez másként a kiontott indiánvérről elnevezett Blood Mountainen sem, ahova még mászni is kellett ezerrel a kilátás hiányáért és direktben jövő szitálásért. Hehe.

A feloldozás már a mai végcélomnál érkezett, amikor is a padon főzőcskézve (bent nem lehet, kaját meg nem szolgálnak fel) hirtelen előbukkant egy csodálatos kilátás kezdeménye, persze a felhők szigorúan takarták a csúcsokat, de látszott, milyen király hegyek vannak errefelé. A szálláson egyedül vagyok, ami egy dohos pince (hol fog kiszáradni a hálózsákom), viszont tele van érdekes relikviákkal, mint például thru-hiker registerek garmada az elmúlt húsz évből. Mondanom sem kell, addig kutakodtam, míg sikeresen megtaláltam az embereimet.

![Georgiában leginkább ködöt kaptam. Meg esőt.](https://lh3.googleusercontent.com/-R5XUa6_EgSU/UoU5qrQxiUI/AAAAAAAALfQ/BrOZT98LJXY/s800-Ic42/20130819_153706_m.jpg)