Date: 2014-08-20
Tags: Appalachian Trail

# 78/04.nap: A tejjel-mézzel folyó

## 1544.6 (21.1 + 0.5) Upper Goose Pond Cabin

A mai túra jellegtelen volt, és leginkább rohanós (ja, egyébként pont száz mérföld per négy nap - kúl, mi?). Hogy miért rohantam? Hát hogy minél korábban ott legyek - sikerült is fél négykor. Na de hol? Hát ha egy szóval kéne összefoglalnom: a kánaánban.

Valahol középső Massachusetts-ben van egy tó, a tó partján házikó, a házikóban tizennégy emeletes ágy és egy bácsi, a *caretaker*. A tóparton móló és kenuk, a bácsi pedig minden reggel annyi palacsintát főz a sok éhes *NOBO*-nak és *SOBO*-nak és hétvégézőnek és NY-ból ME-be tartónak, amennyit csak a hasuk bír. Mondom én, kánaán.

Nos, amikor délután megérkeztem és a bácsi eligazítója után levágtam a cuccom az egyik ágyra, a kenukat valakik épp elvitték, így lementem a mólóra. Senki sem volt sehol, így ledobáltam az *összes* ruhámat, és belecsobbantam. A tó valami elképesztő szuperség volt, felül meleg, alul hideg, a felületén csomó parányi rovar, odalenn halak, és persze kristálytiszta víz. Vagy félórát úszkáltam, olyan érzés fogott el, mintha mindig is ebben a tóban éltem volna, és túlzás nélkül mondom, ez volt életem legjobb fürdése.

Mire vacogva megszáradtam a mólón és visszamentem elrendezkedni, a kenusok is megérkeztek: négy *NOBO* egy kis csatornán átevezett a szomszédos tóra, aminek a partján már van élet, így kínai kaja kiszállítás is. Elképesztő mennyiséget hoztak és a tornácon minden körbeültük és benyomtuk az egészet. Este aztán volt beszélgetés, Monopoly-zás, meg napnyugta utáni tükörsima tónézés is. Most már elmúlt nyolc, közeleg a *hiker-midnight*, végleg sötétedik és odakint a szúnyogok is elkezdtek támadni. Palacsintával fogok álmodni!

![Azért ez a rét nagyon tetszett.](https://lh3.googleusercontent.com/-8F3KW13hmXM/VDWnaVpx7kI/AAAAAAAAIEE/_MnxQmaHCoQ/s800-Ic42/140820_122636.jpg)

![Hát nem maga a tökéletesség?](https://lh3.googleusercontent.com/-a2_JxbtZiHw/VDWna5UZfgI/AAAAAAAAIPw/xPc4piZiNk8/s1152-Ic42/140820_170954.jpg)

![A tó partján házikó.](https://lh3.googleusercontent.com/-0x-NVRpzV-k/VDWnbZfvntI/AAAAAAAAIEs/3YaNJe4jaoo/s1152-Ic42/140820_185638.jpg)