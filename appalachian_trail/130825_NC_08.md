Date: 2013-08-25
Tags: Appalachian Trail

# 08.nap: Civilizáció, te édes

## 137.3 (11.7) Nantahala Outdoor Center, Wesser

Reggel kellemes lassúsággal pakoltunk Dragonstickkel. Az éjjel két dolog történt: egyrészt jól megtanultuk, melyik fajta "egérbiztos" zsineg nem egérbiztos egyáltalán: amelyiken csak egy lapos kör alakú bármi van, azon simán átmásznak; olyan kell, amin fordított U hosszmetszetű cucc van, pölö lefordított papírpohár. Az ő zsákja bánta egy ideig, de aztán átpakoltuk az enyémmel egy zsinegre. Másrészt hajnalban rendesen hideg volt, a hálózsákom lyukát össze kellett húzni.

Átmentünk egy villamosvezeték nyiladék alatt (Tellico Gap - milyen beszédes név), majd fel a Wesser Bald tetejére, ahol már ragozhatatlan körpanorámában volt részünk. Felhő nulla, alattunk zöldbe borult hegyek végtelenje, felettünk keselyűk köröznek. Innét hosszan beszélgettünk a hatmérföldes, 1200 méteres ereszkedőn, és csak néha gondoltunk arra, hogy holnap vissza kell másznunk ugyanennyit.

Négy nap után hihetetlen sokk volt hirtelen kiérni az erdőből és óriási nyüzsi közepén találni magunkat. A Nantahala folyó híres a rapidjairól, boldog-boldogtalan kajakozza őket, ráadásul nemsokára világbajnokság lesz, amire már nagyban készülnek a csapatok. A komplexum óriási, de barátságosan néz ki, és persze a verseny miatt tömve van emberekkel, nem is kaptunk *bunk*ot, csak motelszobát jó drágán. Szokásos rohangálás (mosoda, bevásárlás) után lenyugodva és zuhanyozva beültünk az étterembe egy jó kis IPA-val a kezünkben, és finoman szólva halálra zabáltuk magunkat. Dragonstick nagy sör-gourmet, ő is főz otthon, a Pilsner Urquell elöl van nála, de a Sierra Nevada Pale Ale a kedvence. Ki akarom egyszer próbálni.

Nagyon jó vele, sokat segít nekem zöldfülűnek, és még két napot biztosan együtt megyünk a Smokies bejáratáig. Onnantól nekem jobban kell majd sietnem, mert 4 nap alatt végig akarok menni a rettegett maci-birodalmon, míg ő lemegy félúton Gatlinburg-be.

![Lélegzetelállító, nem? Sosem gondoltam volna, hogy at AT-n ennyi kilátás lesz.](https://lh3.googleusercontent.com/-nPG0LBsVGu8/UoU57IlFuXI/AAAAAAAAIhg/6BdRW26SrCk/s1280-Ic42/20130825_111848_p.jpg)