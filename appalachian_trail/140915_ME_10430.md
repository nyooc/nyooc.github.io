Date: 2014-09-15
Tags: Appalachian Trail

# 104/30.nap: Két hegy, egy patak

## 2061.8 (27.7) Horseshoe Canyon Lean-to

Az éjjel valami buli ment odalent, és minden felhallatszott. Átkoztam is magam keményen, amiért nem a hostelbe mentem, hiszen ott lett volna útravaló kaja, reggel fuvar az ösvényre, ráadásul az ottaniakat is elhozták a sörözőbe, tehát nem maradtak le semmiről. Na mindegy, négykor sokadszor felriadtam a zene bömbölésére, már nem is aludtam vissza, aztán fél hét körül szedtem a sátorfámat és kilopództam a szobából. Alighogy elindultan az útszélen, egy hölgy felvett és elvitt, hétkor kilőttem az ösvényen, nem is kezdődik rosszul ez a nap!

Két hegy volt mára, a Pleasant Pond Mountain, és a Moxie Bald, illetve halovány remény, hogy minél közelebb jussak Monson-hoz, hogy holnap minél kevesebbet kelljen az esőben bénázni. Hát sikerült, mert a hegyeket kivéve az ösvény gyors volt mint egy vízicsúszda, sokszor lehetett tolni a mérföldeket a fák között átszűrődő napfényben. A hegycsúcsok fantasztikusok voltak, különösen az utóbbi, hatalmas gránittetővel és körpanorámával. Kémleltem erősen északkelet felé, hátha kitalálom, mit kell megmászni a százmérföldesben. Tippem legalábbis volt.

A mai nap igazából annyira jól ment, hogy elgondolkodtam, nem kéne-e egészen Monson-ig menni. Késő délután azért belassultam, és láthatóan éjjeli túra lett volna belőle, egy potenciális patakátkeléssel, az úton valószínűleg nem vesznek fel a sötétben, és ki tudja, hogy tízkor be lehet-e csekkolni a hostelba. Szóval hülye ötlet dobva, az esőház hívogató erejének nem lehet ellenállni.

A nap zárásaként megvolt az első igazi, hamisítatlan patakátkelés! Elég erős sodrása volt, viszont egy nagyon kiszélesedő részen ki volt feszítve felette egy kötél. Cipő le, kötél a kézbe, átbattyog a csúszós köveken. Láb megtörölget, cipő vissza, kész. Ezalatt két másik srác átugrált a köveken egy másik részen, amit én is vizsgáltam, de szerintem necces lett volna. Különben is, az egyiknek beleplaccsant a cipője a vízbe, úgyhogy én nyertem!

![Moxie Bald a Pleasant Pond Mountain-ról.](https://lh3.googleusercontent.com/-YqgOgGW-zis/VDWn9kK5jlI/AAAAAAAAINc/1yUS8yrH3qs/s1152-Ic42/140915_093319.jpg)

![Pleasant Pond Mountain a Moxie Bald-ról. Elképesztő egy hegy ez a Moxie Bald.](https://lh3.googleusercontent.com/-3_Td1SSJo90/VDWn-KNx2FI/AAAAAAAAIOI/4dAhxnksbvk/s1152-Ic42/140915_123552.jpg)