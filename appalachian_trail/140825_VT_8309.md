Date: 2014-08-25
Tags: Appalachian Trail

# 83/09.nap: Stratton-nap

## 1647.2 (21.1 + 0.3) VT 11&30 / Manchester Center, Green Mountain House

Megvolt a hajnali kelés és tűrhető időben indulás, ennek köszönhetően kilenc után fel is értem a csodálatos Stratton Mountain tetejére. Ezeknek a hegyeknek a teteje már tiszta fenyves, odalenn viszont nagyrészt bükkös van, és a váltást varázslatos volt figyelni. A folyamatos 600 méternyi mászás után persze felüdülés volt meglátni a *caretaker* házikóját, utána pedig a kecses és szellős tornyot. A kilátás most valahogy sokkal jobban megérintett, mint tegnap, vagy negyven percen át figyeltem a ködbe vesző távoli csúcsokat - a következő három nap programját, miközben odalent Yodáék trécseltek a bácsival és egy egynapozós házaspárral. Acid meg fű ide vagy oda, elég jó fejek egyébként.

Érkezéskor pont elkaptam Brettet, aki végül csak a hegy lábáig ment tegnap, és olyan hét körül ért fel. Nála sokkal jobb volt egy másik, már korábbról ismert arc, Johnny Walker sztorija: éjjel egykor ért fel, jól be is fosott, amikor rájött, hogy el kell menni az őr házikója mellett. Mindenesetre észrevétlen feljutott a toronyba, aludt ötig, majd az ébredő bácsinak úgy tett, mintha akkor érkezett volna. Király!

A nap maradék része elég könnyű séta volt, igyekeztem repülni, hogy mindenre legyen időm a városban, össze is jött a közel három mérföldes átlag. Könnyű stopp, Price Chopperben bevásár (sajna túlvettem magam, most cipelhetek), Yoda telefonján hosteles bácsi felhív, kiérkezik, elvisz. A hely szuper, és a legviccesebb benne, hogy a fő házban vannak a túrázók, a melléképület a tulaj lakása. Az úszós helyen megismert négyesből ketten befutottak, de ők kihagytak egy részt és holnap visszafelé túrázzák végig, úgyhogy sajna eléggé előttük vagyok. Sherlock és Sunshine egy pár amúgy, az Apalacson jöttek össze (*trailmance*!), és egy tökjó kártyajátékot játszottunk, amiben nagyon elkalapáltak. Tök izgi megismerni a körülöttem lévő *NOBO*-kat, és játszani velük az örökös fogócskát. Vajon ki lesz majd ott közülük épp velem a Katahdinon?

![Remélem érzitek, hogy eléggé bírom ezeket a kilátókat.](https://lh3.googleusercontent.com/-OuaN05EMJhc/VDWnfUJOM2I/AAAAAAAAIFg/9vibuH-IgG0/s1152-Ic42/140825_092615.jpg)

![Kérem a következőt. Mármint hegycsúcsot megmászni.](https://lh3.googleusercontent.com/-jSolgJqSrIQ/VDWnf994Z3I/AAAAAAAAIFs/Ydj9ZFG53X4/s800-Ic42/140825_093420.jpg)

![Tavalyi thru-hikerek köszönő képeslapjai. Rooster-rel amúgy együtt töltöttem egy éjszakát.](https://lh3.googleusercontent.com/-Uhdqm-65CCc/VDWngUVIyDI/AAAAAAAAIF8/LjFjIG4gsKs/s800-Ic42/140825_205221.jpg)