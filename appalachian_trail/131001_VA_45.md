Date: 2013-10-01
Tags: Appalachian Trail

# 45.nap: Séta a szellemparkban

## 878.0 (20.5) Blackrock Hut

Mondhatnánk, *a nap, amikor az Egyesült Államok Kormánya bedobta a törölközőt*. A motelben fél füllel hallgattam a híreket, miközben tömtem magamba a juharsziruppal jól eláztatott gofrit. Aztán amikor a piros *Alert* elkezdett villogni a sarokban, akkor már egész füllel: a költségvetési szakadék miatt a kormány mindent leállít! A felsorolásban ott volt a *National Park Service* is, de úgy igazán érdekes akkor kezdett lenni a dolog, amikor - miután kedves *trail angel* sofőröm visszavitt az AT-hez - megláttam, hogy a Skyline Drive egyszerűen le van zárva! Az ösvényen szerencsére nem volt kapu, így kitöltöttem az engedélyt, a másolatot bedobtam a dobozba, és elindultam.

Lassan esett le, inkább úgy csordogált: a park, az ország második leglátogatottabbja (a Smokies után), olyan, mint ahogy ritkán látja bárki is: tök üres! Az úton senki, a parkolók kihaltak, az ösvényen egész nap összesen ketten. Az első szembejövő túrázó már nagyon kifelé jött, így mit sem sejtett, neki én mondtam a sztorit. A második azonban egy biciklis volt, aki mesélte, hogy minden le és be van zárva, a parkőrök folyamatosan rugdossák ki az embereket, a túrázókat is! Persze ez azért is ciki, mert a híres étterem-üzlet kombinációkra, a *wayside*okra én is számítottam, annyival kevesebb kaját hoztam. Mondtam is a biciklisnek, hogy reggelim és vacsorám igazából van elég, csak csokikat és ilyesmit akartam venni. Nosza erre - mivel ő az úton már a kijárat felé tartott - kábé minden kajáját odaadta és sok szerencsét kívánt. Még egy túrázóval találkoztam, ő egy *SOBO* volt és ő is elviccelődött, hogy befejezi a parkot, mielőtt kirúgják. Aztán azért mondta, hogy szerinte csak azokat rúgják ki, akik autóval vannak. Szép is lenne: hova mennék innét és mit csinálnék?

Így aztán ketten vagyunk, a park meg én. Amikor az ösvény metszi az utat, próbálok gyorsan átmenni, hogy ne lássanak, bár még reggel elment mellettem egy parkos őrjárat és nem lett semmi. Csodás az egész, piros, sárga és zöld színekben pompáznak a fák, a mókusok játszanak, az őzek meg itt legelnek az esőház mellett és úgy öt méterig közelükbe engednek. És hát a poén: épp vacsit csináltam a padnál, amikor jó messze, de megláttam Medve Komát. A kritikus pillanatra tekintettel nem vártam meg, míg közelebb jön, így kurjantottam és odébbállt.

Szóval különleges a hely így, de nem bánnám, ha holnap vagy holnapután már ehetnék egy hambit. Republikánusok és demokraták, húzzatok bele!

![Bejárat a szellemparkba.](https://lh3.googleusercontent.com/-jJ_DI4JH8UU/UoU6HTQ3nFI/AAAAAAAAIiI/xk5BrvXpnyk/s720-Ic42/20131001_130741.jpg)