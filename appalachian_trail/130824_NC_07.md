Date: 2013-08-24
Tags: Appalachian Trail

# 07.nap: Dragonstick

## 125.6 (19.6) Cold Springs Shelter

Ma is gyönyörű idő volt és ma is volt egy-két kilátás: a Wayah Bald kilátójában egyszerre láttam a tegnapi és holnapi nap hegyeit, és a párás látóhatáron már feltűnt a Smokies is. Mindeközben körberajongtak az autóval felérkező kocaturisták, bár nem voltak túl sokan, a kilátó sarkában pedig egy ősz hajú túrázó bíbelődött a telefonjával.

Dragonstick az első igazi hosszútáv túrázó, akivel találkoztam. Ő egy *flip-flop*ot nyom: áprilisban elindult északra Virginiából a Shenandoah-tól kezdve, majd miután július végén elérte Katahdin-t, a Maine-i végállomást, átjött Georgiába és északnak irányulva elmegy a kezdőpontjáig. Kiderült, ugyanabban az esőházban szeretnénk aludni, de én maradtam egy kicsit a brutál kilátással Wayah Bald-ról.

Amúgy a *bald*ok eddig kicsit csalódások: a remélt fűréteg helyett olyan méteres magasságú cserjés meg gaz van, így értelmet veszt a *kiülök a bald-ra nézelődni* kifejezés. Bár, fotók alapján lesz ez még jobb.

A tegnapi esőház egérmentes volt, de úgy látszik, ennek van hadosztálya, már rohangálnak is a felső gerendán. Dragonstick-kel felkészültünk mindenre, és egyébként is, elképesztően jófej faszi, csomót utazik, sokszor volt Európában, és most is dumálunk. Jóéjt!

![Elkattintottam a fotót, és elkezdtem beszélgetni Dragonstick-kel.](https://lh3.googleusercontent.com/-WTWiota-PTU/UoU5s0QFFuI/AAAAAAAAIho/J738GPCqtdY/s1152-Ic42/20130824_141452.jpg)