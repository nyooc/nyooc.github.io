Date: 2014-08-19
Tags: Appalachian Trail

# 77/03.nap: Fél adag szikla, fél adag szúnyog, maradhat?

## 1523.5 (28.2) Tom Leonard Shelter

Az öreg hölgy mindent előre megmutatott, így reggel az utasításai szerint elővettem a három tojást a hűtőből, beizzítottam a villanyrezsót, és összedobtam minden bizonnyal életem első (na jó, kevesedik) tükörtojását. Egyelőre messze vagyok a hatalmas *hiker*-gyomortól, úgyhogy alig bírtam megenni az egészet.

A táv első fele a Mount Everett masszívuma volt, négy mászással és csodás kilátásokkal. Volt egy Lions Head, egy Bear Mountain, Connecticut legmagasabb pontja, majd átsuhanás Massachusetts-be, a csodaszép Sages Ravine (egy szurdokvölgy), majd egy még magasabb Race Mountain, végül a brutál emelkedős Everett. A csúcson egy tűztorony lefűrészelt csonkja fogadott, de túl sokat így sem lehetett pihenni, küldetésen voltam. Amúgy északra elnézve látszott a Greylock a messzeségben - erre még pár nap múlva visszatérünk. A masszívumról lemászás, na az aztán keményen sziklás volt.

Aztán jött egy lapályos-mocsaras rész. Az ilyent mi túrázók szeretjük, mert lehet ezerrel rohanni. Hát most aztán megállni sem lehetett, mert azonnal megettek a szúnyogok. Végigkergettek a hegyoldalon felfelé, csak messze odafent lett kicsit jobb. Itt az esőházban már csak egy-egy akad.

Gyors vagyok, mi? A mai nap kemény őrület volt, nem akarok ilyent csinálni, de alapvetően egész jól bírtam. A végén azért már nagyon ide akartam érni. Az esőházban és körülötte vagyunk vagy tizenöten, de vicces módon az esőház bőven nincs tele. Az egyik *thru-hiker* el is magyarázta, hogy lent délen annyian voltak összezsufizva, hogy megutálták. Hát tartsák meg ezt a jó szokásukat!

![Connecticut legmagasabb pontjáról látszik egy még magasabb, de az sajna már nem hozzá tartozik.](https://lh3.googleusercontent.com/-gl5Ljnwg9Vo/VDWnZRRoYMI/AAAAAAAAID0/gnH6Si9yLaw/s1152-Ic42/140819_093849.jpg)

![A hegyek lábainál jószág legel.](https://lh3.googleusercontent.com/-z7nEK01aFu0/VDWnZwN6reI/AAAAAAAAID8/F1gygYszWbs/s1152-Ic42/140819_143426.jpg)