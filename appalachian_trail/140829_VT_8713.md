Date: 2014-08-29
Tags: Appalachian Trail

# 87/13.nap: Farmok mindenhol

## 1733.5 (21.2 + 0.8) West Hartford, Captain Stash's Place

Reggel négykor Brett kiabált egy nagyot, mert állítólag átfutott rajta valami állat. Aztán megkérdezte, nem indulunk-e el, olyan szépek a csillagok, mondom neki hülye vagy, így aztán aludtunk hat utánig. Gyorsabban készült el - elképesztő minimálcucca van - így előbb indult, de nem sokkal később utol is értem.

Első megállónk egy nemhivatalos esőházként működő házikó volt egy hegyen, aminek a tetejére fa kilátóteraszt rittyentettek, egy jó meredek létrán kell felmászni a tetővel párhuzamosan. Miközben a túrázók álmosan szedelődzködtek, mi, már vagy két mérfölddel a hátunk mögött bőszen élveztük a kilátást és majszolgattuk a reggelinket. A völgyekben némi köd, kellemes hűvösség, fürödtünk a reggeli napban.

A nap további csúcspontja az volt, hogy két útkeresztezés közelében is tanyasi és házi termékeket árusító üzletek, *farm*ok voltak. Az elsőhöz megérkezve már eleve áfonyás muffinos alaphangulatban voltam, mert kicsivel korábban találtunk egy péksütivel tömött dobozt - trail magic! Brettel aztán elfeleztünk egy még forró epres rebarbarás pitét, hát mit mondjak, isteni volt! Útban az üzlet felé egyébként ismerőst véltem felfedezni az egyik ház tornácán: csöves fej, kerek szemüveg, fekete apalacsos póló és egy halom nyaklánc - Baltimore Jack! Persze nem ismert fel tavalyról, de mint egy elsős tanítónéni, osztotta az észt ezerrel a következő szakaszról.

A második helyre három körül érkeztünk, itt kisebb volt a választék, leginkább organikus jégkrémben merült ki, mivel a fagyasztott húsok nem éppen használhatóak számunkra, hehe. Kiültünk hát a tornácra és lenyomtam a többiekkel egy pint csokis-mandulásat. Ma egyébként csodaszép és változatos tájban volt részünk, virágos mezők, bükk-, juhar- és fenyőerdők, szederbokorral teli csúcsmezők. Brett-től újabb halom növényt tanultam, találtunk mérgező *poison ivy*-t is, és szederrel is jóllaktunk párszor.

West Hartfordban nemrég bezárt a túrázókedvenc mindenesbolt, de az a hír járta, hogy bizonyos kedves helyiek befogadnak túrázókat. Hát itt vagyunk, Captain Stash és felesége odaadta a vacsorája maradékát, paradicsomot és uborkát szedtünk hozzá a konyhakertben, majd Captain Stash lobogó tűz mellett sztorizgatott a 74-es PCT túrájáról, miközben odafent gyönyörűen ragyognak a csillagok. Aztán a tűz kialudt, mi meg nyugovóra tértünk sátrainkba, az almafák alá.

![Ha családi házam lenne, szeretnék egy ilyent a tetejére.](https://lh3.googleusercontent.com/-Tz7911keqew/VDWnl7EsnlI/AAAAAAAAIHc/6C66DX9npvE/s800-Ic42/140829_073127.jpg)

![Na milyen így reggelizni?](https://lh3.googleusercontent.com/-EheeUOnW2Yw/VDWnl7aIHNI/AAAAAAAAIRU/0QjspneBOu8/s1152-Ic42/140829_073152.jpg)

![A vermonti rétek halványak.](https://lh3.googleusercontent.com/-e-ihHOBb3ZI/VDWnmvJexrI/AAAAAAAAIHg/VlR6bF_aFuQ/s1152-Ic42/140829_094946.jpg)

![Hat deci jégkrémet, valaki?](https://lh3.googleusercontent.com/-SX6p3fWBbR0/VDWnm6gEYxI/AAAAAAAAIHk/JEivjaC2WF4/s1152-Ic42/140829_145810.jpg)

![Brett és az én sátram, mint két tojás.](https://lh3.googleusercontent.com/-iQTQyMNGOl8/VDWnnaviheI/AAAAAAAAIH8/xb1maVvLWko/s1152-Ic42/140829_192748.jpg)

![Captain Stash ajándéka: padlizsános egytálétel!](https://lh3.googleusercontent.com/-3g4vbLH3Hpk/VDWnnmU-L7I/AAAAAAAAIRU/LhZJ_-vqQ30/s1152-Ic42/140829_194442.jpg)