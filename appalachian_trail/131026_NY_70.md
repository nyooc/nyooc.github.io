Date: 2013-10-26
Tags: Appalachian Trail

# 70.nap: Helló, Empire State!

## 1367.6 (15.0) NY 17A / Linden Motel, Greenwood Lake

A hajnal elég fázós volt, ráadásul nem voltam elég előrelátó: a kajámat felakaszthattam volna a sátor vasszerkezetére. Így viszont fél füllel kaparászást hallottam az éjjel, és nem tudtam eldönteni, hogy egér vagy csak a hálózsákom gyűrődésének hangja. Azt hittem, simán csak üldözési mániám van. Reggel aztán egérkaki a hálózsákom mellett és újabb próbálkozások a kajazsákomon adták meg a velős választ. Szerencsére a fogacskáik nem elegendőek a méregdrága és szuperkönnyű *cuben fiber* anyagra, hehe. Otthon majd beragasztom. Mindegy is, reggel nem hittem el, hogy a fóliasátoron kívül mennyire sokkal hidegebb van még annál is, amiben alig bírtam aludni!

A deli az üzletben elvileg hétkor nyit, de a főnök még tegnap beismerte, hogy az inkább nyolc lesz. Ekkor jelentem meg teljes menetfelszerelésben egy jó kis zabálásra felkészülve, mire kiderült, hogy igazából ma ki se nyit. Hát menjetek ti a tudjátok hova, gondoltam, ebben az országban a vállalkozások egyszerűen hülyére veszik a fogyasztókat. Annyi ilyen volt már: nem úgy van ahogy volt, mégsem működik, nyitvatartás nem is mindig van, ha van, akkor meg eszükbe sem jut igazodni. Legfeljebb a nagyvállalatok féltik az arcukat a neten híreket terjesztő minőségtudatos fogyasztóktól, de ezen kívül ami az USA-ban (nem) megy fogyasztóvédelem címén, az nem semmi.

Így aztán a zsákomból túrtam reggelit, és egészen durván ultralight voltam a kajátlanság és kevés víz miatt - na napközbenre azért voltak csokik meg ilyesmi, de kábé holnap reggel végleg bedobtam volna a kulcsot. Úgy döntöttem, a túranap végén, a tervezett esőház előtt két mérfölddel lestoppolok Greenwood Lake tóparti - és minden bizonnyal drága és elegáns - városkájába.

Szép volt a túra továbbra is, napos és szeles, nagyon változatos és immár bokáig avarban gázolós. A nap közepén boldogságban úszva elértem New York állam határát, és rögtön jöttek is a sziklamászós részek a tó feletti gerincen. Egy országzászlóval jelölt kicsúcsosodáson az ösvény el is érte legmagasabb pontját ebben az államban, és óriási panoráma bontakozott ki. És - nem hittem el - a távolban látszott New York City felhőkarcoló-rengetege! Nem is akárhogy: tisztán kivehető volt a középső Manhattani csoport az Empire State Buildinggel, és ugyanígy a déli csoport az újonnan épülő World Trade Centerrel. Csodás! Vajon hány kilométerre lehettem légvonalban?

Vesszek meg, de nekem bejött eddig az AT ideát. A sziklamászás poén, és biztos nagyon veszélyesnek látszik a tapasztalatlanabbaknak, de nem egy via ferrátákon nevelkedett Tátrai Nyócnak! Az egyik nehéz részt csokit habzsolva csináltam fél kézzel, a híres létra pedig 45 foknál sem volt meredekebb. A sziklatetők meg ilyen egyetlen óriás kőtömbből voltak, amin kábé úgy lehet repeszteni, mint a betonon. A lassúság abból jön, hogy bizony visszatértek az emelkedők sok kis fel-le formájában, de hát ez egy hegyi ösvény, nem lehet mindig olyan lapos, mint Pennsylvaniában!

Az útkereszteződés nyergében van egy hot-dogos, ami ideális egy gyors ebédhez, majd a második autó megállt az ebben az államban illegálisan kinyújtott kezemre, és fél óra múlva feltápolva léptem ki az üzlet ajtaján. Greenwood Lake nem rossz, aranyos, de egyáltalán nem elegáns. Gondoltam, teszek egy próbát a motellel, nem néz ki annyira csúcsnak, hátha alatta van a hatvanas rezervációs áramnak. A nő hebegett nyolcvanötről, meg túrázóknak hetvenötről, mondtam legyen hatvan, mondta okés, de cash és nincs számla. Hehe, a szuperfejlett országban adót csalunk? Szuper. Szóval hideg éjjel mára kipipálva. Vacsim egy nagyon olcsó és jó mexikói volt, majd olyat tettem, amit már rég: egy jegeskávé és egy brownie társaságában üldögélve a kanapén *tévét néztem*! Family Guy, Lois kinyírja Stewie-t epizód.

Két nap a Kánaán, és most olyan rózsás a kedvem és az előrejelzés is, hogy plusz két nap a vége. Ha nagyon fázós a buli, tán még behotelozok a Hudson hídnál, de a csodás napsütés arra sarkall, hogy mindenképp kihasználjam. Különben is, nincs is olyan, hogy felkel a nap és én nem indulok túrára! Vagy van?

![Hidacska.](https://lh3.googleusercontent.com/-bLrD_qjZ1iw/UoU6YloNbWI/AAAAAAAAIio/cnjahPBvCbc/s720-Ic42/20131026_111548.jpg)