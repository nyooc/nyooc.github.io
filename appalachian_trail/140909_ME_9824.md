Date: 2014-09-09
Tags: Appalachian Trail

# 98/24.nap: Földpát, csillám, kvarc

## 1947.2 (18.8) Bemis Mountain Lean-to

Reggel az indián bácsi azzal a másik túrázóval vitt ki minket az ösvényre, akivel együtt is vacsiztam. Geo, így hívják, ötvenes elektronikai szerelő, és imádja a geológiát. Abból, hogy csak a kövezkező útig *slackpack*-elt, arra következtettem, hogy pillanatok alatt leelőzöm majd, de nem, nagyon gyors volt. Így aztán együtt mentük a tíz mérföldet az útig, ahol az indián bácsi majd felvette. Közben végigbeszéltük az egész Apalacs ásványtanát, és néha gyermeki érdeklődéssel szedegetett fel pár követ a földről.

Ja igen, és mindketten először jávorszarvast láttunk! Máshol mindenki macit akar látni az ösvényen, hát itt Maine-ben a jávorszarvas a tuti. Mókás volt, ahogy a sárban a patanyomokat vettük észre először, és Geo elkezdte mondani, hogy kakit már sokat látott (én is), patanyomokat még nem (én sem), amikor a fák között elviharzott két jókora példány. Agancsaik nem voltak, úgyhogy nőstények lehettek.

Az együtt töltött fél nap első része kifejezetten könnyű és gyors volt, bár amikor elváltunk, öt óra és tíz mérföld telt el a napból. Nekem hátra volt a feketeleves, az Old Blue Mountain, és utána egy könnyűnek mutatott rész, ami bizony nem volt az. A kora reggeli sebességemet látva persze már elkezdtem terveket szőni a továbbmenésről, de aztán sikeresen lekussoltam magam, illetve a terep megtette helyettem.

Az Old Blue tetejéről megint csak inkább délre volt kilátás egészen az unásig ismert Washingtonig, de aztán voltak kilátásdarabkák északra is. Találgattam, merre visz majd az út, melyik a dicsőséges Saddleback és az utolsó brutális Bigelow. A Katahdin még nagyon messze van, és minden bizonnyal beleveszik a horizontba. Az esőházban egész sokan vagyunk, mindenki szimpi, kaptam whiskyt is, és nagyon hideg van, úgyhogy mielőbb bebábozódtam egy hosszú éjszakára.