Date: 2014-09-14
Tags: Appalachian Trail

# 103/29.nap: Kennebec, te hatalmas

## 2034.1 (14.0) US 201 / Northern Outdoors Lodge, Caratunk

Ma direkt bealudtam, ami azt jelentette, hogy hattól kezdve bámultam az ordító szelet az esőház páholyából, és csak hétkor kezdtem el mocorogni. Mire nyolckor elindultam, az esőházban és a körülötte lévő sátrakban épphogy csak megindult az élet. Később azért kiderült, hogy mégsem én voltam az első: Mallet, a kaliforniai könyvelő srác, aki hozzám hasonlóan *sabbatical*-on van, már hat előtt lelépett.

A Kennebec folyó révésze délelőtt 11-ig jár, és aztán csak 2-től újra, és tudtam, hogy 14 mérföldet az életben nem teszek meg 11-ig, még könnyű-Maine-ben sem, és különben is, erős késztetésem volt Caratunk-ban maradni a folyó túloldalán. Szóval könnyedén sétálgattam az ösvényen, ami ma tópartról tópartra járt. Gyönyörű és vad mindez: a sziklák között elterül előttem a víz, hideg van és a szél vadul kergeti a felhőket, amelyek olyan közel vannak felettem, hogy kézzel elkaphatnám őket. A tavon egy óriási madár földöntúli hangokat ad ki, miközben méter magasan sétálok a fapallón a tó kifolyása felett. Borzongató jelenet.

Egyre értem a hatalmas Kennebec partjára. Lehetetlennek éreztem, hogy ezt a folyót át lehetne gázolni, pedig évekig át kellett, aztán persze meghalt valaki, mire az ATC rendszeresített egy révészt. Vagy hatan vártunk, mire kettőkor a túloldalon a vízre került egy piros kenu, és az ősz bácsi átlapátolt az erős sodráson. Kettőnként mentünk, mi harmadjára kerültünk sorra Mallet-tel. Én ültem elöl a lélekvesztőben, aminek következtében eveznem kellett a bácsival: hát brutális volt! A part mentén felhajóztunk a lassú vízen, majd telibe át a sodráson: úgy éreztem, elvisz a víz és örökké középen maradunk, de végül csodák csodájára elértük a kikötési pontot. A karjaim kiestek a helyükről.

Mallet és én ezután fogtunk egy stoppot a Northern Outdoors elnevezésű létesítményhez, ami valójában egy raftingtúrákat szervező hely, de a lényeg, hogy van saját sörfőzdéjük és persze egy ehhez tartozó bár is. Megosztottunk egy szobát, amihez aztán csatlakozott egy párocska, Bilbo Baggins és Peter Pan (na melyik a lány?), valamint később egy nagyon tervtelen túrázó csajszinak is felajánlottuk a padlónkat, és ő élt vele.

Ezután kezdődött az alapos bepiálás és bekajálás. Csirkeszárnyakkal és búzasörrel nyitottam, majd BBQ oldalassal és egy erős IPA-val tettem fel az i-re a pontot. Egy baj volt csak: némileg felelőtlenül átugrottam a bevásárlás kérdését. Volt ugyanis kajám, de még két napra kellemetlenül lett volna csak elég. Caratunk-ban nincs üzlet, és a Northern Outdoors semmiféle csokit vagy ilyesmit nem árul. Bezzeg a másik opció, a hostel árul valami kaját, de az négy mérföldre innét, és hát valami okból kifolyólag nem oda stoppoltunk, hehe. Átnyálaztam a *hiker box*-ot, ami kábé minden Apalacs-menti létesítményben megtalálható, és egy ilyen csere-bere doboz: betehetsz olyant, ami nem kell, és kivehetsz olyant, ami kell. Találtam egy kis zacskó diákcsemegét (ideát *trail mix*-nek hívják), meg valami édeskrumpli-snacket, ami még mindig zavaróan kevés, de már meg lehet inni rá még egy sört, gondolkodás címén. Ahogy ott gondolkodtam a sör felett, odajön egy ötvenes faszi a feleségével, hogy ha túrázók vagyunk, hát hozott nekünk ezt-azt. Kimentünk a kocsijához, és elosztogatott egy rakat kaját. Boldogan vittem fel a zsákmányt, így már minden rendben lesz! Lám lám, a segítség néha a semmiből érkezik!

![A tó a földöntúli hangokkal.](https://lh3.googleusercontent.com/-ngNqyRPJ7F4/VDWn7jMVWxI/AAAAAAAAINA/ZG7pVg_FfNI/s1152-Ic42/140914_091148.jpg)

![Ülj le a bácsi elé és lapátolj az életedért!](https://lh3.googleusercontent.com/-Qw3rrwZjDXM/VDWn8ivqfuI/AAAAAAAAIRg/yQ34NPeBvgY/s800-Ic42/140914_141813.jpg)

![Közös részegedés: Bilbo Baggins, Peter Pan és Mallet.](https://lh3.googleusercontent.com/-jto3wpNcRcU/VDWn9NYeeoI/AAAAAAAAIOM/GH_Ft-p971s/s1152-Ic42/140914_190524.jpg)