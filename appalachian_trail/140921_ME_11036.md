Date: 2014-09-21
Tags: Appalachian Trail

# 110/36.nap: Katahdin!

## 2185.3 (5.2 + 5.4) Mount Katahdin / The AT Lodge, Millinocket

Hát ma feljutottam a Katahdinra, eljött a vég. Egyszerűen képtelen vagyok napirendre térni felette, itt fekszem a hostel egyik ágyán, végignézem a fotókat újra meg újra, és képtelen vagyok feldolgozni, hogy holnap reggel nincs fehér jelzés, ami továbbvisz. Tudom, amikor meg volt, akkor ott volt az örök félelem az időjárástól, a nyafi a nehéz ösvénytől, a vágy a biztonságos városba, egy kicsit még a honvágy is. De az úgy volt jó, menni tovább, látni a szépséges hegycsúcsokat és tavakat, aludni az erdő mélyén a kék hálózsákban, beszélgetni újabb emberekkel, találgatni, hogy most melyik csokit egyem meg. Számolgatni a mérföldeket, kitolni az emelkedőket, örülni ha könnyű és néha anyázni ha nehéz. Hát most nincs tovább, elfogytak a mérföldek, nincs több emelkedő, mindjárt bőgök. De most inkább mégis elmondom, hogyan ment a ma, mert megéri.

Az éjjel rettenetesen folyt az orrom, és mivel a két esőházból az egyikben egyedül voltam, nem zavartam senkit azzal, hogy a vécéből lenyúlt papírt kábé negyedóránként telefújtam. Túrázás közben már megtanultam a *snot rocket* technikát, nade mindez esőházban azért mégsem! Szóval az ébresztő négykor pont egy jobb alvásból vert fel, és amikor kimásztam a hálózsákból a meglepően meleg levegőre (12 fok, Maine-ben a legmelegebb hajnal!), rácsodálkoztam a csillagos égre. Tegnap felhős volt, állítólag ma is az lesz, mi történik itt?

Ötkor már iszkoltam felfele az alvó kempingben. Az ösvény eleinte meglepően könnyű volt, és olyan hat után, pirkadatra értem az erdőhatárhoz, pont ahogy terveztem. Na innét elszabadult a pokol, és az egész olyan kezdett lenni, mint a Mahoosuc Notch függőleges kivitelben. Komoly sziklamászós feladatok, semmilyen segítséggel, a nedves és morzsalékos sziklán, erre mondja a sziklamászó nyelv, hogy nagyon *alpin*. A hegynek az élén kell felmászni, és utána az ember hirtelen kijut egy hatalmas platóra, a Tableland-re. Persze van egy hamis Tableland is, ami csak eleinte néz ki annak, aztán kiderül, hogy mégsem. Az ég már felhősödött, és a szél kegyetlenül elkezdett fújni, néhány nehezebb mászás között meg is ingatott. Amikor viszont kiértem a platóra, azt hittem, valami mesébe érkeztem: a szél süvítve bucskáztatta át a felhőkupacokat a hegyen, a nap ki-kibújt mögülük, odalenn a mélyben pedig vastag felhőréteg lapult - ha van mennyország, az szerintem ilyen. Bandukoltam felfelé, a szél le-ledöntött, és egyszercsak ott volt előttem a barna tábla, az, amit már annyit láttam képeken, amiért annyit küzdöttem. És most itt van, vége az Apalacsnak, nincs több fehér jelzés, megcsináltam.

A szitu nem volt ilyen pátosszal teli, sokkal inkább olyan volt, mint valami himalájai expedícióban: oké, megvan, eddig túléltük, most viszont nyomjuk azt a szelfit és koncentráljunk a lefele útra. Az volt a szerencse, hogy rögtön a csúcson találtam egy szélvédett helyet, ahol lehetett nézni az elterülő völgyet, megenni a csúcscsokit és persze lecsekkolni a fotók minőségét. Olyan negyed kilenctől háromnegyedig időztem ott, lelkileg felkészültem a visszaútra, aztán nekiindultam. Az első szembejövő a Tableland-en talált, és bizony ma rajtam kívül senkinek sem volt semmilyen kilátása odafentről. Ki korán kel ugye.

Az él lefele is húzós volt a tán még erősebb szél miatt, de gond nélkül megment. Délben már üldögéltem a campgroundon, és bizony a Millinocket-be stopp nehezebb lett, mint gondoltam. Hiába kérdeztem a kocsijukhoz igyekvő néhány emberkét, mindenki ügyesen kitért. Végül a többi *thru-hiker* is leért, és este hétre sikerült mindannyiunknak darabokban beérni - engem egy bermudai párocska vitt el bömössel a poros úton. A hostelbe becsekkolás után a német párral mentünk el vacsizni, és a rohadékoknak elfogyott a homárjuk, kénytelen voltam beérni egy egyfontos steak-kel. Most pedig beájulok az ágyba.

![A szél süvítve bucskáztatja a felhőkupacokat.](https://lh3.googleusercontent.com/-mC9zJw-AfBg/VDWoFsAKluI/AAAAAAAAIPo/_lACK5f7H9k/s1152-Ic42/140921_064854.jpg)

![Lélegzetelállító mélységek a csúcsról.](https://lh3.googleusercontent.com/-MhlgDHBuz4o/VDWoF1cqkvI/AAAAAAAAIP8/c6zgntLCDl4/s1280-Ic42/140921_081916_p.jpg)

![És Nyóc befejezi az Appalachian Trailt.](https://lh3.googleusercontent.com/-9aKJp3BBBhA/VDWoGYuYo4I/AAAAAAAAIP0/bXg4o-G4NVY/s1152-Ic42/140921_082455.jpg)