Date: 2013-10-30
Tags: Appalachian Trail

# 74.nap: Vége?

## 1444.5 (19.9 + 1.4) Appalachian Trail Railroad Station / Metro North, Pawling - Manhattan

Asszem ezt hívják civilizációs sokknak: egy fűtött vonat, kényelmes ülésekkel, és a lényeg: mindenféle emberek, trendi, utcai ruhába öltözve. És én hirtelen nagyon hülyén nézhetek ki össze-vissza meredező zsíros hajammal, narancsszín gyűrött zacskó széldzsekimben és a tíz napja mosott cuccaimban. Minden tulajdonom egy közepes hátizsákban van, fejből felmondom a tartalmát és a pontos pakolási technikát bármikor. A literes innivalós palackom még Magyarországról van, és elég ütött-kopott, ó várjatok, ugye nem néznek csövesnek?

A tegnap éjszakával kell kezdenem, valamikor békés álmomból ugyanis egy pásztázó fejlámpa riasztott fel az RPH shelter emeletes ágyának alsó szintjén. Én annyira megijedtem, de annyira, hogy azt hittem, akkor itt a baltás gyilkos és én vagyok a tizedik (az AT-n ezidáig 9 gyilkosság történt). Emlékszem, valami *Hey*-szerűség kijött a számon, de ez minden. Persze ti biztos kitaláljátok: hülye Cakes utánam jött, mert velem akart tölteni még egy estét. Így aztán miután lenyugodtam, jót beszélgettünk - elmesélte, hogy a moteltulaj adott neki zoknit, és hogy átment a szomszédos hotelbe emailt csekkolni és megtudta, hogy az interjúja után elutasították. Ekkor aztán felmérgedt és összehozott 25 mérföldet, jó másfél órányit fejlámpázva. Nem semmi a faszi.

Reggel aztán olyan idillikus víkendházi hangulat közepette ágyban maradva dumáltunk, majd nyugisan pakolgattunk az amúgy csípős hidegben (én fejlesztettem a kesztyűben precíziós munkavégző képességemet). Az úton is beszélgettünk, és csak akkor vettem észre, hogy valami gáz van, amikor egyedül előrementem a delihez, ahol késői reggelit terveztünk. A nagy traccsparti közepette alig haladtunk!

A deliben isteni pastrami szendvicset ettem és narancslét vedeltem, majd visszaszenvedtük magunkat az ösvényhez, és folytattuk a traccsot. Az első esőháznál viszont kezdett úgy kinézni, hogy ebből fejlámpa lesz, ami nem túl szerencsés, tekintve, hogy stoppolnom is kéne Pawling városáig. Így aztán itt váltunk el. Cakes még sokkal közelebb áll hozzám Dragonstick-nél is, és tényleg jó lenne látni még - szövögetni kezdtük, hogy jövőre eljön velem egy részre, vagy pedig meglátogatom Delaware-ben.

Jó is volt így, hiszen az utolsó mérföldeken magamba mélyedhettem kicsit. Nem igazán tudok múltként tekinteni a túrára, hiszen még annyira benne vagyok. Az Apalacs biztos szeretné, ha visszajönnék, mert a legutolsó mérföldre elmászott az amúgy egésznapos szürkeség és előbújt a lenyugvó nap. A benne fürdő megálló egy nevetségesen pici platform, ahol hétvégenként napi három vonat megáll a húszból, és az utolsó jelet elhagyva olyasmi érzésem volt, mintha csak elstoppolnék a városba kajáért és ágyért az éjszakára.

Az úton elmásztam félmérföldnyit az első deli-ig és szendvics-rendelés közben taxi telefonszám felől érdeklődtem. Valahogy nem volt kedvem stoppolni, miután két rendőr is elhúzott mellettem, ebben az államban büntetnek érte. A delisek nem vették a célzást, mert csak átnyújtották a számot, de én persze nem akartam a saját telómon hívni. Mindegy, első a kaja, így kiültem az ezúttal csirkés szendvicsemmel a deli elé, és élveztem, nem gondolva az előttem álló három mérföldre a sötétben. Ekkor azonban, mintegy varázsütésre, megállt mellettem egy taxi. Felugrottam: elvinne? Simán, jött a válasz. Hat dolcsiért megváltás.

Szóval a vonat az első jel, hogy egyelőre vége ennek a hihetetlen két és fél hónapnak. New York óriás forgataga biztosan rátesz még egy lapáttal, Juditék otthonos hangulatát viszont egészen jó lesz élvezni,és amint icipici rálátásom lesz mindenre, összeszedem gondolataimat és írok valamiféle összegzést. Egyvalamit már most elmondhatok: hogy visszajövök-e jövőre? Egészen biztos! Különben is, amikor odahajoltam az utolsó fehér jelzéshez egy fotó erejéig, egészen halkan ezt suttogta: *visszavárlak!*

![Azért ezen a képen látszik rajtam az a 74 nap!](https://lh3.googleusercontent.com/-bycHjwLLClw/UoU6c11Sk-I/AAAAAAAAIcQ/iXxiNjW_WVA/s720-Ic42/20131030_170414_m.jpg)