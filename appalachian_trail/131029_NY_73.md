Date: 2013-10-29
Tags: Appalachian Trail

# 73.nap: Csossz és klatty

## 1424.6 (25.2) RPH Shelter

Csossz-csossz, csoszogok bokáig reggel az avarban. Cakes-szel bereggeliztünk, aztán szomorúan magam mögött hagytam, ahogy a moteltulaj öreg Volvója elszáguldott velem a híd felé. A mérföldek csak úgy tornyosulnak az orrom előtt, pedig akár már a vonatban ülhetnék a *Nagy Alma* és az *Örök Buli* felé közeledve. Biztos jó ötlet volt ez? Egész életemben csaknem mindig a nehezebb utat választottam, már miért pont most ne? Na mindegy, inkább kitalálok valami számot, ami passzol a ritmusomhoz, persze aztán napokig nem bírom majd kiűzni a fejemből. *Már megint itt van a szerelem*, énekli a Bizottság odabenn, én meg ritmikusan tovább csoszogok a dallamra.

Csossz-csossz, klatty-klatty, a kövek meg-megmozdulnak a lábaim alatt. Iszonyat szerencsém van, mert sok a könnyű szakasz és lehet haladni, persze néha van izgi sziklaomladék mászás is. De az erdő csodálatos és a nap is kisüt talán. Jé, az ösvény ráment valami kőből emelt töltésre, olyan, mintha vasúton mennék! Ezt Cakes is megcsinálná, nemhogy velem jött volna - jó jó persze, mindenki a saját túráját túrázza, *Hike Your Own Hike*. Már nincs is olyan sok hátra! *Köpni kell, phű*, mondja a dal, én meg röhögök, mert milyen viccesen gusztustalan már ez a szöveg. Kábé annyira, amennyire a taknyom lóg az orromból - már napok óta folyamatosan egész nap, a hideg csinálja. Persze nemcsak nekem, hanem minden túrázónak. Néha azért megpróbálom kifújni az orrom egy nagyobb levélbe.

Nyamm-nyamm, nyammogok a Pop-Tartjaimon. A pizzások azt mondták, csak később este szállítanak ki, én meg igazából ma már kétszer is ettem meleget: reggel egy sajtos-tojásos-baconos bagelt, majd amikor újra egy *deli*-be botlottam egy útkereszteződésnél, bevasaltan a napi palacsinta-adagomat is. És itt a *Ralph's Peak Hikers Cabin*-ban hideg van, inkább már bújnék is be a zsákomba. Amúgy abszolút ez az eddigi legjobb esőház, nem is esőház, hanem egy emeletes ágyakkal felszerelt víkendház minden tartozékával: fedett tornác, kút, kis tisztás, olvasnivaló. Kár, hogy annyira közel van a *Taconic State Parkway* mind a négy sávjával, hogy folyamatos a halk morajlás.

Áhhh áhhh, ásítok, miközben bénán pötyögök a mobilon. A testem már kellemes melegben van, az ujjaim viszont elfagynak, ahogy pont a benti meleg és kinti hideg közti határon ügyetlenkednek a gépeléssel. A hálózsák egy burok, ami életben tart az éjjel hidegében, hát nem csodálatos? Kint már sötét van és az is marad még vagy 12 óráig, én pedig egy nagyot alszom. Holnap aztán nekilátok, és befejezem az augusztus óta tartó túrám maradékát, aztán bevonatozok abba a *Nem Kell Minden Reggel Nekiállni Gyalogolni* világba.

![Már megint csak izzad a tenyerem.](https://lh3.googleusercontent.com/-AzahRPzRdME/UoU6cY022AI/AAAAAAAALfY/1RAoR02Jujg/s720-Ic42/20131029_134234.jpg)