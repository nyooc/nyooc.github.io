Date: 2013-09-18
Tags: Appalachian Trail

# 32.nap: Burger Science

## 613.2 (24.0 + 1.3) Wapiti Shelter

A tegnapi posztból kimaradt, hogy mi mindent zabáltam össze ünnepi vacsi címén, pedig erre egész büszke vagyok. Szóval a Dairy Queen-nek van egy tökjó csípős félfontos hamburgere, úgy hívják, *Flamethrower*. A fél font (1 font = 454 g) azt jelenti, hogy ennyi benne a hús, ez egy dupla húspogácsa, ami egyébként otthon simán ver bármit: a Burger King-es Angus XT cucc is csak 175 grammos pogácsával bír. Ideát rendes AT-menti éttermekben árulnak 3/4 meg nagy ritkán egészfontos burgert is. Na szóval a félfontosból kikértem kettőt, az egyiket menüben. Azaz egy nagy adag krumpli, meg végtelenített *soda fountain*, azaz újratölthető üdítő járt hozzá. Mindezt megeszegettem (értsd: felzabáltam), mintegy egyliternyi *root beer*-rel leöblítve. Aztán visszamentem a pultos csajhoz, és kértem egy nagy karamelles *milkshake*-et. Miközben készítette, jött a kérdés: Cream and cherry? Yes please, válaszoltam szerényen, és néztem, ahogy ráteszi a koktélcseresznyét a tejszínhab korona tetejére. Tíz perc múlva üres volt a pohár, én meg elégedetten böffentettem. Hát így esett a nagy zabálás.

Ehhez képest ma nem is volt nagy cucc a félmérföldes zarándoklat a *Trent's Grocery*-be, ahol csak egy dupla sajtburgert nyomtam le jó csomó üdítővel. Miközben ideát Virginiában növekszik az MPD, azaz *miles per day*, jól láthatóan nő a BPD, azaz *burgers per day* is. Ez már civilizált túra: a gerincen haladva sokszor hallatszik az autók morajlása, a völgyekben látszanak a farmok, egyre több az útkereszteződés. Lesz még rosszabb, de most nagyon száguldós a terep is, bár a vádlijaim eléggé megszenvedték a tegnapi majd harmincat.

Ja, képzeljétek el, mi történt ma: reggel jön szembe az ösvényen egy fiatal srác meg egy öregebb faszi, mindketten jól láthatóan *thru-hiker*ek. A fiatalabb mosolyog, és köszönés után megkérdi, hogy én vagyok-e az a *Hungarian economist*. Hüledezek. Merthogy Lefty és Hush írtak rólam a [blogjukban](http://trailjournals.com/entry.cfm?id=433693). Na de akkor is! Szóval hírem ment, tök király! Holnap Pearisburg-ben feltétlenül meg kell néznem az írásukat két csapolt sör között!

Miközben mindezt megírtam, a Wapiti Shelterben, ahol a hetvenes években ártatlan túrázókat mészároltak, leszállt az éj. Vajon a halott túrázók szeleme milyen állat formájában kísért? Lenne egy tippem.

![Közép-Virginiában élénkek a színek.](https://lh3.googleusercontent.com/-jmO4eixdkUQ/UoU5-Uvp6xI/AAAAAAAAGpg/MpWiDFd0Bz0/s800-Ic42/20130918_133247.jpg)

![Infrastruktúra a négyzeten? Ááá, kettő az infrastruktúradikon!](https://lh3.googleusercontent.com/--bKMHJVsthM/UoU5_I1XtlI/AAAAAAAAGpw/x4JBWmaVjos/s800-Ic42/20130918_134610.jpg)