Date: 2014-08-26
Tags: Appalachian Trail

# 84/10.nap: Úszni a boldogságban

## 1667.0 (19.8) Little Rock Pond Shelter

Hajnalban arra ébredtem a hostelben, hogy fázom, és hogy odakinn sűrű köd gomolyog. Mosolyogva fordultam a másik oldalamra, mert tudtam, hogy magasan a hegyen már a nap végzi a dolgát. Jól meg is izzadtam, miközben a Bromley síterepén másztam felfele, és vicces volt megpillantani a sífelvonók felső állomását. Egy hosszú hajú valaki éppen a gépházba próbált bemászni - karbantartó, ilyenkor? Damn, it's shut, mondja túlzottam pajkos hanglejtéssel. Nézek az arcra: Johnny Walker? Ja, fenn aludtak Jinja Ninjával a csúcson (némileg illegálisan), és most ébredeznek. Beszélgettünk egyet, miközben megkínáltak a whiskyjükkel, aztán hagytam őket reggelizni, és továbbálltam, de előtte még megegyeztünk hogy október elsején együtt másszuk meg éjjel a Katahdint, hogy hajnalhasadásra felérjünk. Szuper, már csak el kell jutni addig!

Alighogy magamra maradtam város-elhagyós depressziómmal, bele is botlottam Brettbe. Innentől hosszasan együtt mentünk és beszélgettünk mindenféléről, pihengéltünk a Baker-csúcs szikláin, és eldöntöttük, hogy holnap a Killington tetején éjszakázunk, csak ahhoz vagy ma, vagy holnap kell huszonöt-közeli napot tolni. Mivel ma elég könnyű volt a terep, mindketten hajlottunk a mára, de Brett alapvetően elég lassan túrázik, így előresprinteltem.

És amint megérkeztem az eredetileg is tervezett helyre, egyből tudtam, hogy nem lesz ebből továbbmenés. Egy minden eddiginél gyönyörűbb tó, partján kenuval, sátorhelyekkel és esőházzal, valamint egy szimpi és fiatal *caretaker* fickóval (és ötdolláros díjjal). Mire Brett utolért, már a tó közepén lubickoltam és kiabáltam, hogy befizetem, csak maradjon már. Úszkáltunk, szárítkoztunk a nap utolsó sugaraiban, aztán egyenként elvittük egy-egy körre a kissé eresztő kenut és megnéztük a vízbe ugrálós sziklát (reggel érdemes, akkor süt oda a nap), a hatalmas hódvárat a túloldalon, és a kincses szigetet a tó közepén. Vacsihoz aztán többen összegyűltünk az esőház tágas asztalánál, és mindenféle történetek mentek. Közben befutott egy kisegyetemista csapat, akik éppen most kint ülnek a tűz körül, én meg lassan belealszom az írásba. Hát ennél jobb napot nehezen lehet elképzelni!

![Reggeli síhangulat Bromley tetején.](https://lh3.googleusercontent.com/-dBBFYtkf8CI/VDWngQUvTiI/AAAAAAAAIF0/PdQ62Zz-pv8/s1152-Ic42/140826_084542.jpg)

![Ébredezés egy kis whiskeyvel.](https://lh3.googleusercontent.com/-4lHHFnyLuVg/VDWnhCO6ZUI/AAAAAAAAIGQ/clTujLdMmT8/s1152-Ic42/140826_085422.jpg)

![Valaki nagyon kreatív volt!](https://lh3.googleusercontent.com/-irwTOvOY2YQ/VDWnhfbgEWI/AAAAAAAAIGI/T1_6H6BMylg/s800-Ic42/140826_121749.jpg)

![Vermontban - Maine-nel ellentétben - szeretik a hidakat.](https://lh3.googleusercontent.com/-eIL0DXqnNm8/VDWniB--MLI/AAAAAAAAIGU/bNo4OuoQCz8/s800-Ic42/140826_150330.jpg)

![Északon rengeteg helyen vigyáznak így az ösvényre - és a túrázók tiszta cipőjére.](https://lh3.googleusercontent.com/-SsLduH42FHs/VDWnjC9iJbI/AAAAAAAAIGk/v5M9Ihc3weE/s800-Ic42/140826_162831.jpg)

![Amúgy ezen a sziklán üldögélve szereztem egy halom piócát a lábaimra.](https://lh3.googleusercontent.com/-Oe5ClBCG7mU/VDWnisKaB6I/AAAAAAAAIGg/xdNFxDv8b_Q/s800-Ic42/140826_162711.jpg)