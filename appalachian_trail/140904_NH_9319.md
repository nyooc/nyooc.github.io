Date: 2014-09-04
Tags: Appalachian Trail

# 93/19.nap: Csúcs-nap

## 1865.9 (19.6) Pinkham Notch / White Mountains Hostel, Gorham

Éjjel valamire felébredtem, és eltátottam a szám a csillagos égtől. Kár, hogy a cowboy-campek mindig fák alatt sikerülnek - persze ha nem ott sikerülnének, fürödhetnék a harmatban. Hatkor aztán szembesütött a fákon keresztül a nap, és szükség is volt rá, hiszen elég vacogósan indult a reggel ezer méteren.

Egy mérföld sem telt bele, máris kiértem az erdőhatárra, és a hullámzó oldalgerincen baktattam felfelé, az antennákkal és mindenféle vacakkal telepakolt Washington pedig előttem fürdött a napfényben. A csúcs alatti háznál bevetettem a csábos *thru-hiker*-mosolyt és a lány már vezetett is a konyhába, a hatalmas tál megmaradt palacsintához. Kellett is, a napokban elképesztő módon megjött az étvágyam - persze ilyen hegymászások mellett ez nem csoda.

Egy óra és fenn is voltam a turistáktól hemzsegő Washingtonon. Az 1917 méteres - és szerintem kábé ugyanennyire prominens - hegyre autóval is fel lehet jönni (így tettünk nászutunkon), na meg egy nosztalgiázós fogaskerekű is felpöfékel Bretton Woods-ból (közgazdászoknak: igen, *az* a Bretton Woods). Az idő csodaszép, a kilátás pazar, pedig állítólag a világ legrosszabb időjárású helye, a valaha mért legerősebb szelet itt mérték. Ettem egy hot dogot, csak hogy biztosítsam gyomrom folyamatosan teli voltát, és nekiindultam a nagy U alakot leíró főgerincnek. Kellemes tátrai jellegű séta, sok alkalmi túrázó, és az Apalacs szerencsére kihagyja a nagyobb csúcsokat: a Clay-t, az Adams-ot. Gondolom már tudjátok, miért hívják ezt a részt Presidential Range-nek! A gerinc utolsó csúcsa az ugyanilyen nevű ház felett tornyosuló Madison, ezt a csúcsot a házban vásárolt fincsi leves után meg kell mászni. Ez pedig azért jó, mert szuperül látható róla a holnapi program, a Carter-Moriah Range, és a Maine homályába vesző Mahoosuc Range is. Csakhogy le kell róla jönni. Egészen a talapzatig. Hát térd- és morálgyilkos, ennyit mondhatok!

Ma egymást előzgettük egy másik gyors túrázóval, Smokey-val, aki az ötletet adta: mai célunktól pont egy (brutál és bő) huszassal odébb van egy híres hostel, akik két éjszaka áráért ingyen fuvaroznak. Tehát ma Pinkham Notch-ból elvisznek a hostelbe, reggel visszahoznak ugyanoda kis cuccal, estére (ha túléljük) odaérünk a hostelhez gyalog. És mivel én eredetileg Pinkham Notch-ban egy őrületesen drága, ráadásul AMC-s hostelben terveztem megszállni, így is lett. Előny: a hely tényleg szuper, már a Wal-mart-ban is voltunk és kajailag fel vagyok készülve a következő darabra. Hátrány: bár egyfolytában tettem a dolgom, de mindjárt éjfél, és csak reggel nyolckor állhatunk neki a túrának. Úgyhogy most alvás, de gyorsan!

![Nem mondanám, hogy csúnya reggeli kilátás.](https://lh3.googleusercontent.com/-CBeXbEA1G7A/VDWnwO_BbdI/AAAAAAAAIJ8/UzKO1I-_jK4/s1152-Ic42/140904_080853.jpg)

![Csak egy kis hullámvasút a csúcsig.](https://lh3.googleusercontent.com/-jfHwVgrPB-M/VDWnwkn3IXI/AAAAAAAAIKA/91a6Fo7M5g4/s1152-Ic42/140904_084202.jpg)

![Lake of the Clouds Hut.](https://lh3.googleusercontent.com/-naHkbk9e584/VDWnwyhd8TI/AAAAAAAAIRg/Sz0Otp982Qc/s1152-Ic42/140904_091047.jpg)

![Bezony, ezen a hegyen nagyon-nagyon sokan haltak már meg.](https://lh3.googleusercontent.com/-u8pAS61sri8/VDWnxc7YzHI/AAAAAAAAIKQ/EyH1CP4Xy5o/s800-Ic42/140904_093846.jpg)

![Szinte napra pontosan két éve ugyanezen a képen Miri is mellettem állt.](https://lh3.googleusercontent.com/-hVSc0Hat-T0/VDWnxgTttDI/AAAAAAAAIRg/_gfUuHiCjU4/s1152-Ic42/140904_102040.jpg)

![A valós csúcsjelzőt - ahogy két éve is - a kocaturisták foglalják el.](https://lh3.googleusercontent.com/-l-NAHMqF-pI/VDWnyUPg14I/AAAAAAAAIKk/qoQJ-JxGkNw/s1152-Ic42/140904_102838.jpg)

![A fogaskerekű zúz le a semmibe.](https://lh3.googleusercontent.com/-ST0BReYesNA/VDWnyvfI-YI/AAAAAAAAIKo/y3IVT77U4lE/s1152-Ic42/140904_112609.jpg)

![Le a házhoz, aztán fel a Madisonra!](https://lh3.googleusercontent.com/-UAuIHq45pug/VDWnyw9ormI/AAAAAAAAILc/PzMxgfBfxSw/s1152-Ic42/140904_133521.jpg)

![Ez a kép jól mutatja, hogy tervezték az AT-t: az összes itt látszó hegyre fel kell menni.](https://lh3.googleusercontent.com/-hhffzxHXof8/VDWnzLtDDgI/AAAAAAAAIKw/9z_LR-w4jeo/s1280-Ic42/140904_142733_p.jpg)