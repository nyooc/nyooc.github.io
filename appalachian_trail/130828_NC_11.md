Date: 2013-08-28
Tags: Appalachian Trail

# 11.nap: Medve vagy egér?

## 182.5 (16.7) Spence Field Shelter

Ezt a brutál felmenetet is megcsináltuk! A Nagy Pipáló Hegység szép arcát mutatta eddig: könnyű, nem technikás ösvények, néhány fán már pirosló levelek, és hát a Shuckstack, ó a Shuckstack, az eddigi legizgisebb kilátópont. Egy már-már széteső és igen magas tűztoronyról van szó, ahova remegő lábakkal másztam, viszont föntről egészen a gátig el lehetett látni, másik irányba pedig végig az oldalgerincen át az elérendő főgerincig. A felhők gomolyogtak, a nap sütött, az ütött-kopott toronybódé körül cikázva keringtek valami fecskeszerű madarak.

És aztán ott vannak mindenhol azok a vaddisznótúrásszerű izék, na meg az a tény, hogy az esőházunkra maci-figyelmeztetés van kiadva. Állítólag néhány esőház le is volt zárva teljesen, de ma már nem találtuk nyomát ennek. Mindegy is, maciszámláló még mindig nulla, pedig egész nap nagyon figyeltem. A probléma csak az, hogy OK hogy a kaját fellógatjuk a kábelekre, de mit csinálunk a hátizsákkal? Ha az esőházban lóg, a maci bejöhet megcsekkolni, ha nem lóg, az egereké a pálya, ha meg kint lóg, az eső eshet rá (most mondanak talán valamennyi esőt).Micsoda dilemma.

Amúgy helló Tennessee, mostantól jó sokáig az NC-TN határon megyek. Holnap elbúcsúzok Dragonsticktől, hogy teljesítsem a 4 napos tervemet. Jóéjt!

![A Shuckstack tűztorony nem egy életbiztosítás.](https://lh3.googleusercontent.com/-lCS_6oudekA/UoU5u-rTfmI/AAAAAAAAIhk/5YiTycitKKk/s800-Ic42/20130828_105055.jpg)