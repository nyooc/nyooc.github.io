Date: 2014-08-22
Tags: Appalachian Trail

# 80/06.nap: Work for stay!

## 1582.4 (17.2) Mt Greylock, Bascom Lodge

Ma a címben említett fogalommal ismerkedtem meg, miután egy nagyon gyorsra sikerült túra után a csak nem oszló tejködben felértem Massachusetts legmagasabb csúcsára, és úgy döntöttem, az itteni turistaház/hotel pont jó lesz éjszakára. Már pont készítettem volna a 45 zöldhasúmat a szállásért, amikor a recepciós felajánlotta, hogy koszt és kvártély jár, ha dolgozok a kiesett mosogatófiú helyett.

Itt a vélemények elválnak. A racionalitás például azt mondaná, hogy a fáradt lábaimat pihentetni kell, meg különben is minek, de abban a rohadt pillanatban úgy éreztem, tökre készen vagyok a kalandra. Nos, a kaland azt jelentette, hogy négytől tízig folyamatos melózás volt, először terítettünk és jeges vizeket csináltunk, majd a vacsora alatt a mosogatógépet etettem, miközben a szakács mellettem jobbnál jobb kajákat főzött. Az elején még poén azért át-átcsapott a végére egy kis keservbe, de végül is a személyzettel közös beszélgetős fincsi vacsora azt mondatja velem: most van itt a lehetőség, hogy mindenféle hülyeséget csináljak, hát éltem vele. És egyébként tökjól esett valami egészen mást csinálni, mint a túrázás vagy a szellemi munka. Dolgoztam egy napot az USA-ban!