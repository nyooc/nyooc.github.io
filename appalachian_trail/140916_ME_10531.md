Date: 2014-09-16
Tags: Appalachian Trail

# 105/31.nap: Az utolsó megálló

## 2070.8 (9.0) ME 15 / Lakeshore House Lodging, Monson

Az eső éppen akkor indult be, amikor kiléptem az esőház eresze alól reggel hétkor. Visszafordultam és magamra terítettem az esőköpenyt, de végül nagyon korlátozottan volt rá szükség. A tegnap keresztezett folyó másik ága is átkelős, és féltem is tőle kicsit, mert most tényleg nem volt kedvem a cipővel bíbelődni a szitálásban. Nagy mák, a kábé ugyanakkora patakon megint volt kifeszített kötél, de valahogy átugráltam. Ezután semmi izgi nem volt, lenyomtam a maradék kilencet az útig, az időm alapján meg tudtam volna tenni tegnap este, ha részben sötétben is. A stoppolással ezúttal elvoltam egy darabig (az eső teszi?), aztán a parkolóból egy faszi, aki amúgy egy túrázócsapatot támogat és ilyenkor napokig semmi dolga, fogta magát és elvitt.

Becsekkoltam a hostelbe, két boltból elintéztem a bevásárlást a százmérdöldesre, keseregtem, hogy most úgy két napig oda az *ultralight*, hehe. A hostel egy kocsmával van együtt, így lesétáltam egy laza hambis ebédre egy sörrel, majd odafent zuhanyoztam, nézegettem az utolsó szakaszt a kalauzban, és konstatáltam, hogy megfájdult a torkom - lehet, hogy az a fránya patakátkelés volt? A következő négy-öt napra csodás időt mondanak, aminek rettentően örülök, de reggelenként fagyni fog, basszus.

A város természesen tóparton van, és a hostel vendégei ingyen használhatják a kajakokat. Délután nézegettem már erősen kifelé, de rapszodikusan esett két napsütés között, aztán estefelé jött el az idő. Kieveztem a tökéletes csendbe épp napnyugtakor, a felhők már eltakarodtak, a víztükrön vékony pára lebegett. A vízimadarak tolták a földönkívüli hangjukat, és a pillanat tökéletes volt. A szülinapom előestéjét aztán egy szuper steak-kel ünnepeltem, és izgatottan fekszem le jó korán. Százmérföldes vadon, jövök!

![A nap utolsó sugarai. Kajakra fel!](https://lh3.googleusercontent.com/-GnnWLo5TG2g/VDWn-QXplYI/AAAAAAAAINs/f1Y0BZ3dM9Y/s1152-Ic42/140916_180814.jpg)

![Ha Monson-ban jártok, feltétlenül aludjatok itt!](https://lh3.googleusercontent.com/-ej7Dku9q4LY/VDWn-mFOfKI/AAAAAAAAIN4/RTbxliID63k/s800-Ic42/140916_185156.jpg)