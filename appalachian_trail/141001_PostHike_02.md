Date: 2014-10-01
Tags: Appalachian Trail

# Két nap nyugi, két nap rohanás

## Astoria, NY - Newark, DE - Washington, DC - Harpers Ferry, WV

Pénteken hatra voltam hivatalos Cakes házába, de elővigyázatosságból kettőkor indultam a Google szerint másfélórás útra. Hát nem hiába, úgy éreztem, hogy a Boston - Washington tengelyen lakó 70 millió ember mind egyszerre szeretett volna velem délre jutni, persze egyesével üldögélve a kocsijaikban. New Yorkból még csak-csak kivergődtem, aztán tiszta szívből rácsodálkoztam az I-95-re: láttatok már olyant, hogy egy autópálya tartósan 7-7 sávos? És ezzel együtt tele van?! A belső három sáv külön megy, csak személyautókkal, és onnét ritkábban lehet lefordulni, mint a külső négyből. A hibát ott követtem el, hogy némi pénzspórolás érdekében mégiscsak lefordultam erről a csodáról: hát megtanultam, hogy ideát akármelyik úton, akárhol lehet óriási dugó. Princeton előtt, Princeton után, aztán befele Philadelphiába, aztán kifele Philadelphiából (nem vagyok dilis, nem mentem be Philly belvárosába, az autópálya konkrétan a belváros *felett* húz el). Mindegy is, fél hétre egyben megérkeztem, és legalább végighallgattam a teljes Muse diszkográfiát, hehe.

Cakes egy igazi tipikus egyen-lakóövezet-beli egyenházban lakik, két autóval és dupla garázzsal, két tinédzser gyerekkel és háztartásbeli feleséggel. Az idősebbik testvér egy hete lakik az egyetemi koleszban, az ő szobáját kaptam meg, és az egész olyan volt, mintha egy amerikai filmben laknék. A nála töltött hétvége elég nyugis volt: egyszer kimentünk a kedvenc közeli erdőjébe sétálni egyet, egyszer pedig a közeli suli futópályáján nyomtunk egy ötkilométerest: ő 22, én 24 percet futottam. Szombat este bementünk a belvárosba a csonka családdal, és ettünk-söröztünk egy jót Newark egyetemistáktól hemzsegő főutcáján. Amúgy sokat dumáltunk, azt hiszem, ezen volt a hangsúly, és egyszer egy időre magamra hagytak valami születésnapi buli miatt, ekkor rávetettem magam a könyvgyűjteményre. Nagyon kedvesek voltak, és egy szuper nyugis hétvége volt.

Vasárnap dél körül aztán nekiindultam a fővárosnak. A bejutás nem volt problémás, kicsit hosszabb alternatív útvonalon mentem, cserébe nézegethettem lefele a Chesapeake-öbölre a szuperhosszú Bay Bridge-ről (és még az útdíjat is csak a másik irányba kellett fizetni, hehe). A kinézett *park and ride* metrómegállónál szépen lassan derült ki, hogy a *daily parking* az nem *overnight parking*, így extenzív térképes felkészülés nélkül kellett a kocsival átnavigálnom egy másik megállóhoz, ez már kicsit neccesebb volt, de egy óra múlva már a metrón ültem, befele a városba.

Washingtonban két izgis dolog van: az összes, leginkább kívülről nézendő látványosság egy óriási parkban van elrejtve, a másik pedig a teljesen ingyenes és hihetetlenül jó múzeumok. Vasárnap este az előbbivel kezdtem, meg is kaptam jutalmamat a Lincoln emlékmű mögött mindenféle színben pompázó naplementével. Este azt is megtanultam, hogy a Shake Shack nevű láncnak tényleg jó fagyija van - persze azért nem egy Grom, de érdemel egyet. Másnap vetettem bele magam a Natural History Museumba, hát egészen elképesztő kiállítások, mindenhol érdekesen tálalva. A földtani kiállítást őrülten élveztem, az ásványos részen konkrétan elájultam, és amikor már azt hittem, mindezt nem lehet fokozni, még megfejelték egy brutális drágakő-gyűjteménnyel, a Hope gyémánttal az élen. Öt óra elteltével szédelegtem ki az épületből, úgy, hogy a kevésbé érdekes részeken csak átfutottam.

Az Air and Space Museumba természetesen nagy elvárásokkal léptem be, és az elvárásaim mind egy szálig ki lettek elégítve. Minden ott van, és még annál is több, ami a repülésben száz év alatt történt: az eredeti Wright Flyertől kezdve az Apollo űrhajón és holdkompon át a Virgin mai pénzes űrrepülőjéig. Ezt már nem bírtam hétfőn befejezni, így meg is volt a keddi program, de előtte este még találkoztunk Cakes-szel egy sörözésre. Ő a külvárosban bérel egy szobát, hogy ne kelljen minden nap 90 mérföldet utaznia a munkáig és ugyanennyit haza, de most rosszban lett a tulajékkal, és meg akarta nézni magának a hostelomat. Ami amúgy tényleg nagyon jól szervezett, és annyira jó, amennyire egy sokszáz ágyas nagyvárosi hostel lehet. Megmutattam, aztán ittunk pár sört a harmincvalahány csapoltból választgatva, aztán végleg elbúcsúztunk. Most rajta a sor, hogy Magyarországra jöjjön!

A keddet egy utolsó nagy sétával nyitottam, lefotóztam a gonosz Ájemef főhadiszállását - a biztonsági őrrel csevegtem egyet, azt hitte, Magyarország angol gyarmat, passzol, mi? A Fehér házból egyébként alig látszik valami, leginkább az, ahogy a tetején méretes fegyverrel álldogállnak a lesipuskások, körülötte meg több a rendőr, mint az amúgy igen sok turista. Végül befejeztem a kiállítást a múzeumban, és azt találtam ki, kifelé autóval megállok a nagy hangárjukban, ahol a nagy dolgok vannak (űrrepülő!). Hát sajna ez az, ami nem történt meg, felőrölt a brutális és mindenhol jelen lévő dugó. Zárás után értem volna oda, még szerencse, hogy Harpers Ferry, ha csak kicsivel is, de kívül van az agglomerációs zónán.

A hostel viszont még mindig fantasztikus, és néhány igazán érdekes emberkével beszélgettük végig az estét. Előtte még átugrottam a közeli pizzériába, és miközben calzonéztam, elieredt az eső és indult az égiháború. Ilyent nem is láttam a túrámon, hehe, most meg bőrig áztam visszafelé, hiszen én hülye nem kocsival mentem. Nem is baj, a duma bőven kárpótolt, és fáradtan bújtam be a takaró alá.

![Cakes családjával.](https://lh3.googleusercontent.com/-yp1JavubMSs/VDWoIDXzNJI/AAAAAAAAIQU/9185SYuq7VA/s800-Ic42/140928_120000.jpg)

![Sunset Memorial.](https://lh3.googleusercontent.com/-a3o_ltNuQhQ/VDWoIh1Mk6I/AAAAAAAAIQ4/vwCnGiNGER4/s800-Ic42/140928_185049.jpg)

![Korean War Memorial.](https://lh3.googleusercontent.com/-1Ce-6n7pS_Y/VDWoI-5uHlI/AAAAAAAAIQc/l4slkhVsF-I/s1152-Ic42/140928_185748.jpg)

![Lincoln Memorial. Én is üljek elé egy aznapi Washington Post-tal?](https://lh3.googleusercontent.com/--Fn4kk29_uk/VDWoJcd8mLI/AAAAAAAAIQo/NTKQ_l5nIh4/s1152-Ic42/140928_190358.jpg)

![Szia Maci, hogy vagy?](https://lh3.googleusercontent.com/-NjeTPrLW3CI/VDWoJ2EaQFI/AAAAAAAAIQs/-bWN59zl4Nk/s800-Ic42/140929_112831.jpg)

![X15-re nyálat verni.](https://lh3.googleusercontent.com/-U8SRzSzccVQ/VDWoKVqpUqI/AAAAAAAAIQ0/m1lOPI-Z_MM/s1152-Ic42/140930_134453.jpg)