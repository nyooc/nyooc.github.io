Date: 2014-08-16
Tags: Appalachian Trail

# 74/00.nap: Rajtvonal

## 1444.8 Appalachian Trail Railroad Station / Astoria

Nos, zsinórban harmadszor is letaccsantam a géppel augusztus közepén a JFK reptéren. Nagy szuperség, hogy a visszatérő látogatók együtt mehetnek határellenőrzésre az állampolgárokkal, így nem azt a sort kellett kivárni, ami három óráig tartott volna, persze a poggyászfelvételnél lévő óriási káosz azért összehozta a jó másfél órás szintidőt a géptől a kijáratig. Ákosnak, Juditék másik ma érkezett családi vendégének nem volt ilyen szerencséje, ő a friss látogatókat övező vendégszeretetet élvezhette szegény.

Craig percre pontosan érkezett a váróba való kiérkezésemre, és már száguldottunk is haza, majd felpakolva a pereputtyot tovább egy Queens mélyén eldugott mexikóiba. Mondták ők előre, hogy ez valami szuper étterem lesz, a nagyon autentikusan kinéző lebuj viszont minden várakozásomat túlszárnyalta. Ó, azok a Tacók! Mikor fogok ilyen jót enni legközelebb? Most jut eszembe, micsoda párhuzam: tavalyi atlantai érkezésem után sofőrömmel, Survivor Dave-vel vajon hova vezetett az első utunk? Hát persze, hogy a Taco Bell-be!

Az éttermezés és az utána következő otthoni program, a mindenki-nézi-ahogy-Nyóc-nagy-nehezen-átpakol jól feledtették, de sajnos nem szüntették meg az exponenciálisan növekvő idegeskedésemet - sajnos úgy látszik, ezt egyszerűen nem bírom elkerülni, hiába a tavalyinál sokkal otthonosabb légkör meg a felhalmozott tapasztalat. Éjjel teljes nemalvás, majd egy álmos túranap a program - őszintén remélem, hogy a tavalyihoz hasonlóan jó kis esőházas álmom lesz legalább holnap!

Judit & Craig, nagyon-nagyon köszönöm a segítségeteket, az astoriai alaptábor felbecsülhetetlen!