Date: 2013-10-03
Tags: Appalachian Trail

# 47.nap: A Shenandoah mélységei

## 923.3 (23.9) Rock Spring Hut

Hát, úgy tűnik, sikerült az átlopakodás a kereszteződésen. Amikor odaértem, éppen az úton várakozott egy ranger őrjárat, ami öt percen belül eltűnt, miközben én elő sem bújtam a fák közül. Ezután csak át kellett sétálni a hídon, be az erdőbe az ösvényen és kész. Hurrá, egyelőre jól haladok és nem parkoltattak le a park kétötödénél!

Mindemellett nem olyan buli így túrázni. A Skyline Drive kereszteződésein gyorsan át kell rohanni, különben meg az erdőből lehet bámulni a hatalmas üres parkplaccokat, bezárt szállókat és éttermeket. Éttermeket. Hamburgerek cikáznak látomásomban és szalmakrumpli-tornyok, miközben arra gondolok, hogy még csak fél óra telt el az előző csoki óta, még másfelet kéne várni a következőig. Ma elég spórolós voltam, plusz találkoztam egy szembejövő angol párral, akik szót fogadtak és kiszállni készültek a 33-asnál. Minden kajájukat odaadták, és ezzel már jól eljutok a park végéig. Örök hála.

Reggel két medvebocs játszadozott mellettem az ösvényen. Egész közel voltak, de kábé mire észrevettem őket, ők is észrevettek és gyorsan elspuriztak. Láttam vagy ezer őzet, nekik úgy öt méternél van az ingerküszöbük, ilyen közelségnél rohannak el. Iszonyú jó, ahogy közelről lehet őket nézni. Amúgy nagyon könnyű az ösvény és jól lehet pakolni a mérföldeket. Kritikus nap holnap, 28 kéne, és akkor holnapután kijutok. Hosszú batár ez a park!

Végre igazi *SOBO*-kkal shelterezünk, egyáltalán nem olyanok, mint a hétvégézők vagy akár a pár hetet túrázók. Vérprofik mindenben (ahogy én is hehe), és lehet velük olyanokról beszélgetni, hogy minek jobb a kalória per dollár értéke. Meg eltanulni tuti fogásokat: a zacskós muffin mix 750 kalória és egy dollárba sem kerül. Az is kiderült, ahogy neteztek, hogy hétfő környékén kapjuk a nyakunkba a *Karen* nevezetű trópusi vihart, mindannyian marhára örülünk, de én majd meglátom, hátha pont akkor tudok pihenőnapot tartani. Holnap 28, amitől kicsit azért félek. Jó éjt!

![Felhős kilátás a Shenandoahban.](https://lh3.googleusercontent.com/-Xvkz65voDdE/UoU6Hhd7FhI/AAAAAAAAIBc/BD31WH8eVoY/s1024-Ic42/20131003_075027_p.jpg)