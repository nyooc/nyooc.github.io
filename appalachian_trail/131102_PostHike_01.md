Date: 2013-11-02
Tags: Appalachian Trail

# Epilógus 1: Mountains Beyond Mountains

## KLM 644, New York - Amsterdam - Budapest

New York fantasztikus pihenés volt. Juditékkal kibicikliztünk a Queens partján lévő parkba, a túloldalon felhőkarcolók dzsungele magasodott és a nap szikrázóan sütött, miközben mi áfonyás péksütit rágcsáltunk frissen préselt almalével, *apple cider*-rel, ahogyan itt hívják. Zoli előző nap megmutatta a manhattani álomlakást, ahol a profi zenestúdióból óriás ablakon látni le a huszonegyedik és a Broadway sarkára, a falon meg Lenny Kravitz gitárja lóg; utána pedig egy olyan hihetetlen idegenvezetős-épületnézegetős-beszélgetős sétát kanyarintottunk, amire soká emlékezni fogok. Amikor meg maradt időm, belógtam egyedül a Soho-ba, és a túraboltok rengetegében lázasan próbáltam megvenni mindent, ami a második részhez majd kellhet. Meg még ennél sokkal több volt ez a három nap, ami szép lassan leszoktatott arról, amit előtte 74 napig csináltam, és átvezetett a kozmopolita életbe, ami otthon is vár rám.

A gépem a jetstream-nek köszönhetően szupersebességgel szeli át a *Pond* víztömegét, az ablakon kinézve csillagok miriádja látszik. Hehe, az jut eszembe, amikor a Mount Rogers alatti shelterben kimásztam a majdnem fagyba pisilni, és az égboltot megpillantva teljesen lecövekeltem az ámulattól. Próbálom összeszedni, mit is kéne írnom összegzésnek; az a helyzet, hogy túl sokat is, és sok mindent nehéz megfogalmazni, meg nem jut eszembe egyszerre és majd szóban bővebben kifejtem sok-sok baráti sör mellett, de azért lássuk szépen sorjában.

## Felszerelés

Hála a gondos tervezésnek és az itthoni terep-próbáknak, nagyjából minden bevált és kevés változtatnivaló akad jövőre. Van némi zavar a redundáns vízálló cuccal, amit még meg kéne oldani: az esőgatyát egyszer sem vettem elő (illetve egyszer mégis, mosodába menet, hehe), az esőkabát hazament egy - amúgy szuperül beváló - széldzseki javára. A poncsó erdőben és nem benőtt szakaszon jó volt, persze egy rendes esőben tiszta víz lettem alatta, de bármilyen esőruházatban így lett volna. Jövőre több kitett szakasz lesz, ahol eső + szélvihar jöhet, és az esőkabát mégis előnyös lehet: most mi legyen?

Bár a sátorról nem mondhatok semmit, hiszen pontosan nullaszor húztam fel, az alvószett kiváló volt, *groundsheet*-estül, matracostul, alvóruhástul. A ruhaneműket jól lehetett variálni, minden alvóruha-darab duplázta a funkcióját napközben is, szóval ezen nincs mit változtatni. Az elvileg -7C (amerikai) besorolású hálózsák jól beleöltözve úgy fagypontig pont elviselhető, de ez épp elég volt, és szerintem lesz is.

Jövőre több kihívással kell szembenéznem az északi szakaszon, ami az idén nem volt problémás. Ott van például az említett kitett, erdőhatár feletti szakaszok ügye, vagy az idén nem túl sok gondot okozó szúnyoghelyzet. Emiatt vettem egy ultrakönnyű szúnyogsátrat, ami jövőre velem jöhet - na de mit dobok ki cserébe? Az a célom, hogy a hátizsák legfeljebb olyan nehéz legyen, mint idén volt.

Végül az elhasználásról és meghibásodásról. Baromi szerencsém van, mert semmi sem hagyott cserben, és a drága cuccokban nem esett kár - ez utóbbi azért a mániákus odafigyelésemnek és tisztán tartásomnak is köszönhető. A hátizsák néhol hangyányit kidörzsölődött de nem vész, a kajástáskát kicsit kirágták az egerek de beragasztható, a gatyám kiégett de még ki fog jövőre is. Ja és az alsó tizenöt centije kimoshatatlanul szürke, de hát nem a királynőhöz megyek benne, ugye. Cipő kell egy új pár, de ez fogyóeszköz, a 800 mérföld élettartammal igazából kiegyezek. Szóval semmi nagyba nem kell beruházni jövőre, ami jó hír, valami nagyon hasonló összeállítással hajrá New England!

## Testiek

Az a helyzet, hogy immár egész biztos vagyok: nagyon kicsi az esélye annak, hogy testi probléma miatt kell egy hosszútáv túrát abbahagyni. Persze létezik ilyen is, de a legtöbb esetben elég egy pár napos pihenő, és nekem óriási szerencsémre az sem kellett. A talp-kisebesedéses eset azt is mutatja, hogy bizony nagyon sokszor az a megoldás, hogy - óvatosan - tovább kell menni, és nem hagyni a gyenge lelket felülkerekedni, ami városban maradásra szeretne bírni.

Ráadásul azt gondolom, hogy a hosszútáv túra testiek szempontjából fenntartható, azaz nincs folyamatos romlás, ami egy idő után kinyírna. Ehhez néha szükség lehet a lassításra, ahogy azt többen mesélték, és a Pennsylvania-i darabon én is akár javíthattam volna a helyzetemen ezzel. Minden adott környezethez meg kell találni azt a sebességet, amit a test hosszú távon is támogat. Az ösvényen amúgy túl sokan szedtek túl sok Ibuprofent, amire sok esetben semmi szükség és szerintem leginkább csak elfedi a fájdalom okát.

A Dragonstick által már az elején javasolt protein-diéta bejött és a túra folyamán egyáltalán nem fogytam. Az éhségem azonnal csillapodott a túra végén, bár az étvágyam továbbra is elég nagy egyelőre: egyszerűen vágyom a finom kaját, éhségtől függetlenül. Remélem nem most fogok pocakot növeszteni! 

---

És ebben a pillanatban, valahol előttünk, felkelt a nap! Az eddig szépen fokozatosan szürkülő kilátás a repülő ablakából hirtelen átcsapott szikrázó sárga fénytengerré. Gyors kis napfelkelte, mondhatom!

## Lelkiek

Az a helyzet, hogy ez itt a lényeg: immár számomra is teljesen egyértelmű, hogy egy ilyen vállalkozás sikere fejben dől el. Két fontos dologról van szó: egyrészt folyamatosan szem előtt tartani a célt, másrészt folyamatosan jól érezni magad.

A cél ott lebeg valahol messze és gondolatban oda akarunk érni. Van a távoli végső, és van a pár napra lévő következő megálló. Utóbbi mindig belátható időn belül elérhető, előbbi leginkább beláthatatlanul messze van, de ezért is van szükség a közelire. Sok-sok túrázó beleveszik a napokba, alig túrázik, mert *élvezni szeretné kicsit*, és egyszer csak már nem is túrázik. Így nem lehet ezer mérföldeket tető alá hozni.

Az élvezet, a másik oldalon, ugyanakkor baromi fontos. Ezt sok-sok apró tényező tudja befolyásolni: az időjárás, az önszivatás pillanatnyi mértéke (sokat vállalok be aznapra), a táj szépsége és nehézsége, a civilizáció mennyisége, és még millió apró dolog. Ilyenek is, hogy mennyire nehéz a zsák és okoz nehéz haladást, vagy hogy mennyire szereted az apró és eldugott szépségeket, például egy harsogóan sárga fraktálgombát az esőtől nedves erdő közepén. Mennyire élvezed magát a természetben létet. Szóval mindez összeadódik, és ha nem elég, depis leszel és előbb-utóbb ki akarsz szállni. Az pedig nem jó.

A hosszútáv túrázás szépsége valahol errefelé van elrejtve, a fentiek ugyanis egy olyan lelkiállapotot hoznak össze, amit máshol én nem igazán tapasztaltam. Egészen apró pozitívumok is őrült boldogságot váltanak ki és fordítva, néha bizony nagyon a hullámvasút aljáról kell felkaparni magunkat. Az érzés, hogy onnan messziről jöttem, és amoda, messzire megyek. A tudat, hogy hónapok óta nomád vagyok, az ösvény az otthonom és nincs hova mennem innét. Most akkor ez egy drog?

## Az élmény

Nos, ez itt a szubjektív. Azt hiszem, ez az ösvény elképesztő csodát tud nyújtani, ami miatt az ember egyszer csak örökre beleszerelmesedik. A mérsékelt égövi középhegységi környezetből ez a nonpluszultra: hatalmas erdőségek messze a városoktól, de mégis elég közel ahhoz, hogy biztonságos és vállalható legyen. A másik oldalon a túrázó társadalom, ami valószínűleg nem reprezentálja korrektül Amerikát, elképesztően összetartó, segítőkész, barátkozó és közvetlen. Az USA-mániám teljes mértékben kielégült, hiszen mindenféle pozíciójú embert megismertem, közelről, ahogyan egy turistaút során sosem lenne rá mód. És ezzel együtt az amerikai életet, gondolkodásmódot is láttam. Én továbbra is imádom az egészet, bár még egyszer mondom, a hátizsákos túrázók egészen biztosan torz mintát alkotnak a saját kis világukkal.

Most nagyon jó lesz egy időre hazamenni, de továbbra is ég bennem a vágy, hogy hosszútávon nyomjam, és hogy ezt az életmódot megmutathassam a hozzám közel állóknak is. Örülök, hogy megtaláltam ezt a hosszútáv túrázó *szubkultúrát* vagy mi a fenét, és hogy mertem megvalósítani az álmot. Hihetetlen érzés. Paul Mags szavaival:

> Have the Curse of Gypsy Blood

De persze ez csak kétharmad, egyharmad még mindig hátravan. És milyen egyharmad! Dél New England szelíd dombjaitól Vermont hatalmas fenyőerdőin át a White Mountains alpesi kőhalmaiig! És aztán a fokozhatatlan Maine, a Százmérföldes Vadon és a Szent Hegy. Jávorszarvasok, patakátkelések és vízesésben fürdések, na jó, nem is folytatom.

---

Közben megérintettem az öreg kontinenst, egyre lestrapáltabb vagyok, de legalább órákon belül otthon. Köszönöm nektek, akik olvastatok és kommenteltetek, elképesztően sokat jelentett nekem minden egyes apróság (lásd Lelkiek fejezet, hehe). Jövő augusztus közepén remélem újra találkozunk ugyanitt! Küldök majd mailt, addig legyetek jók, túrázzatok sokat mert az jó, és hát találkozzunk!