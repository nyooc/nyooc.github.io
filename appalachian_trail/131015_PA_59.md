Date: 2013-10-15
Tags: Appalachian Trail

# 59.nap: A Doyle szindróma

## 1153.8 (11.3) Peters Mountain Shelter

A délelőtt jó kis kikapcsolódás volt. Kereken 10-kor kiléptem a szobából - ez volt ugyanis a kicsekkolás határideje, és kicuccoltam a napsütötte teraszra, ahol Baltimore Jack böngészte az újságot egy másik túrázó társaságában, aki történetesen épp a még egy nap maradás mellett döntött. *Floss*, a texasi dobolós faszi, akivel tegnap éjjel beszélgettem, még mindig nem indult el, pedig már három napot itt dekkolt, és eredetileg ma korán reggel le akart lépni. Szerintem iszonyatosan nem egyszerű már ezeknek a SOBO-knak: még ha igen-igen jók is és 60 nap alatt elérnek Georgiába, mint amilyen sebességgel én jöttem, mikorra érnek oda? December közepe? Kétméteres hó a Smokies-ban? Tuti fagy a Roan Highlands-ben? Floss tegnap megmutatta a napi mérföldeit és idáig jó, ha 15-ös átlagot csinált, de inkább 12-est. Mondjuk ki, szerintem nem fogja idén befejezni, bár drukkolok neki. Hár ennyire tuti túrázó-mágnes a Doyle.

Szóval a teraszon Jack nagy törődést mutatva átirányított a szemközti étterembe reggelizni (a Doyle bárja csak 11-kor nyit), ahol benyomtam egy toastot kolbásszal és két tojással, valamint kettő óriás palacsintát. Ezután befejeztem a tegnap már elkezdett bevásárlást: a közeli bolt elég korlátos választékkal bírt, de a szupermarket több, mint egy mérföldnyire volt. Jack nyomult valamit, hogy majd átvisznek kocsival, de egész jól elvoltam ezzel, legfeljebb kicsit drága volt, a Pop Tart például 90 cent volt a szupermarketes maximum 60 helyett.

Mire visszaértem (Floss még mindig ott sörözött), itt volt az idő egy korai ebédre. Nem voltam annyira éhes, de kellett a kalória, így egy hambi lement, bár be kell valljam, a túrázás egy ideig nem volt poén teli hassal. Baltimore Jack továbbra is nagyon törődő volt, adott egy Mountain House kaját, egy zacsi diákcsemegét és egy adag limonádéport. Fura egy faszi volt amúgy, próbáltam faggatni mindenféléről, de csak röviden válaszolt és azonnal visszabújt az újságjába vagy a számítógépbe. Azt azért elárulta: hétszer túrázta végig egyben az AT-t és további kétszer darabokban. Azt hiszem, ezzel simán rekorder.

A rövid túra nem volt olyan rövid, de nagyrészt könnyű terepen ment. Az esőház hatalmas és négyen vagyunk benne: egy volt *thru-hiker*, egy *section-hiker*, egy aki tavasszal elindult Georgiából és mindenféle átugrásokkal itt tart, meg én. Mennek a filozofálós kérdések meg az önigazolások, hehe. Az őrült civilizációs szállások után, ahol sehol nem bírtam hat óránál többet aludni, kellene végre egy rendes nyugodt hosszú alvás, remélem majd most.

![Keresztezni a Susquehannát.](https://lh3.googleusercontent.com/-dBOI_y66G8U/UoU6OSTarNI/AAAAAAAAIB0/7XBfNeDI-A4/s1024-Ic42/20131015_132506.jpg)