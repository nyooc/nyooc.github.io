Date: 2013-09-13
Tags: Appalachian Trail

# 27.nap: A világ tetején

## 494.9 (18.6) Thomas Knob Shelter

Az esőházban meglepően jót aludtam, talán még az előző, pihe-puha ágyban eltöltött éjszakánál is jobbat. Imádok ebben a hálózsákban aludni, főleg amikor nincs túl meleg hozzá. Hát most nem volt, a viharral úgy látszik, bejött a hideg is, és egész éjjel fújt a szél, néha nagy adag vizet lezúdítva a fákról az esőház tetejére. Egy vicces azért történt: hajnalban kimásztam a zsákomból a sarokban lévő vécépapírig (amit a karbantartók hagytak ott visszazárós zacsiban - milyen kedves tőlük), hogy orrot fújjak, majd a használt papírt feltettem egy polcra, hogy majd reggel elintézem. Nos, reggelre a papír cafatokban hevert a földön. Úgy tűnik, a jó alvás nem az egerek jelenlétén, hanem az egerek jelenlétének percepcióján múlik.

Reggel még ködös volt, de gyorsan kitisztult. Később indultam a szokásosnál, mert egy fél órát elszórakoztam a fennakadt kötelemmel, de sikerült! A nap nagy része emelkedő volt ismét fel a magasba, és nagyon tetszik, ami itt van a magasban. Alacsony, gyér erdő, feljebb fenyves, sok alpesi legelő (tehenekkel persze), és ismét kilátás. Viszont ami az esőházban várt, na arra azért nem számítottam. Okés, hogy 1700 méteren, Virginia legmagasabb csúcsa alatt vagyunk, de bőven tíz fok alatti hideg és erős, jeges szél. Ès persze olyan naplemente, hogy csak tátogok. Egy ötvenes faszival vagyunk, és az esőháznak szerencsére van egy szélvédett padlása. Itt kucorgok a pihe-puha hálózsákban, odakinn sötétedik és hangosan dühöng a szél, ès mindjárt elnyom az álom. Fél kilenc van. Na hát, ennyi volt a poszt-városi depi, most már jól érzem magam!

![Hideg este Virginia tetején.](https://lh3.googleusercontent.com/-8lEX6D_x54Y/UoU57Ju7MYI/AAAAAAAAId8/FpD86Inze-c/s1280-Ic42/20130913_190057_p.jpg)