Date: 2013-10-07
Tags: Appalachian Trail

# 51.nap: Mackóbarlang, nincs jobb nálad

## 998.6 (9.9) Bears Den Hostel

Ó, teljesen el vagyok képedve, a Bears Den Hostel egyenesen szuperjó! Nagyon jól jött ki minden, hogy pont ma esett, hogy ennyire sikerült közel kerülnöm a helyhez, hogy egészen délelőtt tizenegytől itt lehettem. Két éjjelt nem ér meg a hely, mert a csillezésen kívül nem igazán van mit csinálni... ööö... illetve van egy halom túraösvény körös-körül... akkor megy valaki?

Szóval csillezés a Bears Den-ben? Persze. De előtte tíz mérföld tömény mazó a Roller Coasteren. A legegyszerűbb, ha elmondom, mi a Roller Coaster kialakításának három szabálya. Ösvény-kijelölő túravezetők, most kéretik figyelni.

1. Végy egymás melletti kis hegyeket és úgy vezesd végig rajtuk az ösvényt, hogy az összes csúcsot és völgymélypontot érintse.
2. Minden pillanatban az ösvény a gradiens, azaz a legnagyobb emelkedés illetve lejtés irányába menjen.
3. Ha van két módozat, ahol a gradiensek hasonlóak, a sziklásabbikat válaszd.

Ha mindent jól csinálsz, 13.5 mérföldön (21.7 km) 5000 láb (1500 m) emelkedőt is összeraksz, és nincs az a túrázó, aki könnyen venné, mert annyi ritmusváltás kell, hogy párszor biztos bebukja. Hogy milyen egy ritmusváltást bebukni? A gyors sziklán lelépegetős lejtő után ugyanazzal a lendülettel nekiindulsz felfelé, és amikor görcsölni akar a lábad és ezerrel kalapál a szíved, akkor jössz rá, hogy valamit elcsesztél.

Mindehhez adjátok hozzá az esőt. Ami éjszaka még nem jött, csak nagyon vadul fújt a szél, és ez reményt - és gyors indulást adott reggel. Úgy egyórányi túra után úgy jött meg az égből az áldás, hogy hiába készültem rá, egyszerűen bőrig áztam azalatt a tíz másodperc alatt, amíg rám került a poncsó a zsák legtetejéről. Innentől kezdve igazi móka volt, de basszus, jóval gyorsabb voltam, mint számítottam rá. 2.5-es átlagot lazán lenyomtam, pedig volt kifulladás, botorkálás, sőt, vízvétel és fertőtlenítés patakból tíz percen át. Máskor meg szemtelenül egyszerűnek tűnő részeknél is alig bírok 3-at menni. És ez kilométerben csak 4.8, ami se nem 5, és hol van a 6-tól? Milyen átlagom is volt a Sárga 70-en? 5.8? Az Apalacs sehol, *sehol* sem egy egyszerű túra, mondtam már? Semmi köze sincs a magyar túrák nagyon nagy részéhez. Gyertek át és próbáljátok ki, ha nem hiszitek!

Szóval csillezés a Bears Den-ben. Napközben a túrázó részlegbe lehet bemenni, de csak hosszútáv túrázóknak; ezt úgy biztosítják, hogy a kalauzokban megtalálható távolságot Front Royal és a Bears Den között kell egy számzárnak megadni. Odabenn szuperotthonos alagsor, ágyakkal, tévével és filmekkel, zuhannyal, pokrócokkal, fotelekkel, számítógéppel (amin legfeljebb *csordogál* az internet), üdítővel megpakolt hűtővel (50 cent becsületkassza). Meg mindenféle elképzelhető egyébbel, pölö a helyi mérleg szerint még mindig nem fogytam! A falakon hatalmas poszterek, amiket évek szerint elborítanak a *thru-hiker*ek aláírásai, meg vagy ötféle, poszteres és falra festett Apalacs térkép. Itt letelepedtem, megismerkedtem három öregebb túrázó faszival, közben a cipőimet felraktam a szárítóra, lezuhanyoztam forró vízzel, aztán bekuckóztam és dumáltunk hosszasan. Közben befutottak a holland lányok (kétszer annyi időt futva, mint én), akik azért annyira nem szörnyűek, de most is iszonyatos *gear explosion*-t hoztak össze (*gear explosion* = kipakol a zsákjából és ellepi a rendelkezésre álló terület 100.0%-át, neked és mindenki másnak 0.0%-ot hagyva). Ötkor aztán kinyílt a felső emelet meg az iroda, ahol kifizettük a *hiker special*-t, ami 30 rongyos zöldhasúért tartalmaz egy szuper ágyat ágyneművel és egy zuhanyt törölközővel, egy adag mosást (kapsz csereruhát), valamint egy fagyasztott pizzát, egy üdítőt és egy pint Ben & Jerry's jégkrémet. Ja és másnap reggel annyi csináld magad palacsintát, amennyit elbírsz. Na ebből lett aztán a nagy zabaparti! A szuperfelszerelt konyhában megsütöttük a pizzákat, majd amikor eltűntek, hosszasan vacciláltunk, melyik jégkrém-ízesítést válasszuk. Tavaly ezt nagyon benéztük Mirivel, ugyanis nem próbáltuk ki a Ben & Jerry's-t. Én tudtam, hogy ez szeretett dolog, de azt hittem, hogy van vanília meg csokoládé meg eper. Ehhez képest van banános - darabos mogyoróvajas, sűrű duplacsoki, kávé karamelldarabokkal, szóval csupa izgalmas íz. És az igazi tömény cucc, amiből egyetlen icinke kalóriát sem spórolnak ki, egy egész pintes kiszerelésben! Tuti *hiker-treat*! A jégkrém végére lett újabb duma, gitározás, tulajokkal parolázás, szóval minden ami ilyenkor kell. És az internetből nagy nehezen kicsikart előrejelzés szerint nincs több eső! Már csak egyetlen dolog érdekel: vajon milyen lesz holnap reggel az a palacsinta?

![Bears Den a másnapi verőfényes reggelen.](https://lh3.googleusercontent.com/-elLSZz5bIHw/UoU6KcP5VKI/AAAAAAAAIkU/O6GANIGcCPI/s1024-Ic42/20131008_085201.jpg)