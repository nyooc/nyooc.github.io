Date: 2013-08-20
Tags: Appalachian Trail

# 03.nap: A puding próbája

## 50.5 (18.8) Blue Mountain Shelter

Az egyedül shelterben alvás, az a puding próbája. Este fél nyóc van, a nap (nap!!!) lassan alábukik a fák mögött, a barátok pedig nem érkeztek meg. Pedig az ő kocsijukat láttam parkolni Tesnatee Gapnél, azt hittem ez azt jelenti, előttem vannak, de ezek szerint valami bonyolultabb tilitolit játszottak. Volt itt két kevésbé szimpi munkásosztály srác, mondjuk jót beszélgettünk, de nem baj, hogy elhúztak. Megy a neszezés mindenhol körülöttem, de azt hiszem egy maci nagyobb zajt produkálna.

Könnyű nap volt a mai sok kilométerrel, és nem is vagyok fáradt. Mondjuk volt egy majd 5 mérföldes darab, ahol csodák csodájára sem technikás (kövek, gyökerek, láb elé nézés), sem emelkedős nem volt az ösvény - a szuper autópályán csak úgy repültem. Nem így holnap: úgy kell megcsinálnom ugyanennyit, hogy lesz egy 500, meg kettő 300 méteres emelkedő, meg persze a resztli. Viszont ezzel elérem a 76-os utat, amin egyenesen Hiawassee-be stoppolok. Lesz motel, laundry, internet, AYCE, minden. Mondom lesz internet, egyes Skype-olni vágyók ugye figyelnek?

Jó éjszakát kívánok a magányos Blue Mountain tetejéről, ahol ezennel elkezdett sötétedni. Kaja a magasban, hátizsák felakasztva (egerek, ugye), ugrás a hálózsákba!

![Első éjszaka egyedül, jajj de félelmetes!](https://lh3.googleusercontent.com/-ZRUk9jSuTZo/UoU5rGLVqVI/AAAAAAAAJDE/LQxOzsdAj_8/s1152-Ic42/20130820_184346.jpg)