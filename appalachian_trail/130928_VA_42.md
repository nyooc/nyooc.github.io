Date: 2013-09-28
Tags: Appalachian Trail

# 42.nap: Montbell in Montebello

## 816.1 (14.0) Seeley-Woodworth Shelter

Reggel jó kis reggelit kaptam a kávézóban, aztán miközben pakolásztam, begördült Paul, a sofőröm. Indulás után kinyögte, hogy 25 dolcsit tartana fairnek, mire én boldogan megfejeltem egy ötössel, normális *shuttle* ennek a többszöröséért vitt volna el. Hosszasan beszélgettünk, miközben az autóból a Blue Ridge Parkway szépségében gyönyörködtünk. Akinek nincs ideje végigcsinálni az Apalacsot, annak igazán ajánlom ezt az autózós gyöngyszemet, főleg amikor már úgy sárgulnak a fák, mint ma is. Majdnem túl is mentünk, a lefordulót Paul vette észre, én meg a térképemmel odanavigáltam magunkat a Dutch Haus bejáratához. Ki se szálltunk a kocsiból, már láttam az óriás kartoncsövet, amiben a botjaim leledzettek. A FedEx csak úgy otthagyta a verandán, szuper! A másik két csomagnak viszont nyoma sem volt. A ház üres volt, bár odabenn feltűnően sok lámpa világított, az ajtóban *Out hiking* felirat egy cetlin. Körbejártunk. Csodálatos és rendezett egy hely, itt érdemes lett volna megpihenni egy napra! A tulajok német és holland felmenőkkel rendelkeznek és ilyen stílusban rendezték be az egészet, innét a németes írásmód is. A *Bunk Haus* névre keresztelt emeleteságyas házikó nyitva is volt, odabenn otthonosság fogadott. De a hülye csomagok sehol sem voltak.

A postás lány elmesélte a sztorit, miszerint a házaspár fogta magát és túrázni ment Nagy-Britanniába, ahonnét azóta sem tértek vissza. A házat egyikük apja felügyelte, aki történetesen egy hete halálozott el. Azóta nincs ki etesse a macsekot, bár a postás lány tudott egy telefonszámot. Tíz perc múlva egy hölgy megjelent az ajtóban a hiányzó csomagokkal, én pedig igazán odáig voltam! Megvan mindhárom csomag, és micsoda szerencsével!

Az egyik dobozba belepakoltam a fél pár botot, az új cipő talpbetéteit (a régi Superfeet-et használom tovább), az eddig nullaszor használt vízálló-lélegző kabátot (se nem vízálló se nem lélegző), és a kalauz már elhasznált lapjait. Ez utóbbiakat ki is dobálhattam volna, de hát milyen jó lesz otthon nézegetni, unokáknak mutogatni, ilyesmi. Szóval ezek mind mennek Juditékhoz New Yorkba, kemény hatdolláros összegért. Úgy képzeljétek, hogy ez egy nagy doboz, az összehajtott bot átlósan belefér, és még nyomon is követhetem - nem egy rossz dolog az itteni királyi posta! Ezzel amúgy újabb negyed kilót faragtam a zsákom súlyán, az új széldzseki van vagy 60 gramm.

Paul-lal és a széldzsekivel bebattyogtunk a szomszédos túrázós és mindenes boltba és vettünk némi kaját a visszaútra. A hölgynek tetszett a felirat a mellkasomon: MontBell, szinte már Montebello. Minden jó ha vége jó!

Dél volt, mire nekiindultam mai sokszáz méteres felmászásomra, amivel már lényegében a Priest gerincére tettem magam. Hihetetlen tömeg volt az ösvényen, soha ennyi túrázót nem láttam. Később kiderült, nemcsak szombat, hanem valami extra *Túrázz az Apalacson!* nap is volt ma, mindenesetre esőház-helyben nem igazán reménykedtem. Végül csak egy négyes csapat hétvégézőt találltam itt, akikről kiderült, hogy mind rendőrök Richmondban, a fővárosban. Vicces kis este volt, egyfolytában itattak az alkoholos löttyeikkel. Ittam végre *Moonshine*t, bár még mindig nem tudom pontosan, mi az. A szépséghiba megint a tisztaságmániám felől fúj: a tábortűz füstje az esőházba érkezett, így most is könnyezem. Jó kis autentikus illatom lesz, azt hiszem!

![Sárgul a páfránytenger.](https://lh3.googleusercontent.com/-Xey3kcOGsqA/UoU6Ff-bcJI/AAAAAAAAICc/C3IYV3e_bCI/s1024-Ic42/20130928_163026.jpg)