Date: 2014-09-03
Tags: Appalachian Trail

# 92/18.nap: Appalachian Money Club

## 1846.3 (23.8 + 0.2) Nauman Tentsite

Az éjjel zuhogott és reggel minden tiszta víz volt, a fenyőfákon áganként legalább egy deci, a világ ködben, süvítő szél, de meg volt mondva, hogy délutánra kiderül, és így is lett. Első megállóm egy újabb menedékház volt, ahol kikönyörögtem magamnak a reggeli brokkolis rántotta maradékát, majd fel fel fel, újabb csúcs szupermeredeken. Onnantól kezdve viszont egész kellemes lefelé volt, a déli menedékházas megálló (ezúttal fizettem a levesért és sütiért) után teljesen egyenletes ösvény, mintha csak valahol Pennsylvaniában volnék.

Ezért aztán amikor leértem a Crawford Notch-ba az autóúthoz, hiába volt már meg tizennyolc, nekiindultam az emelkedőnek a hat mérföldre lévő házhoz. A kaptató megint csak elképesztő volt, 800 méter három mérföld alatt, néha komoly sziklamászós reibungos feladatokkal. Jelölés alig volt, szél viszont annál több, az autók valahol messze odalenn, a sziklapárkányokon néha találgatni kellett, hogy akkor most merre. A Webster csúcsáról viszont megpillantottam a Mount Washingtont, amint bőszen az összes többi fölé nőtt az esti napfényben. Végül sikerült sötétedés előtt érni a házhoz, viszont a work-for-stay persze mind elfogyott, így a szomszédos sátorozóhely lett belőle. Fa sátorplatformok vannak, ahova nem igazán  tudom felállítani a sátramat, hiszen nekem cövekeket kell tudnom beszúrni a földbe - de nem is baj, mert a tiszta idő szabad ég alatt alvásra csábít. Viszont első ízben ezen a túrán elég hideg ígérkezik az éjszakára, már most is csak tíz fok van.

Odabenn a menedékházban persze melegednek az arisztokraták. Találkoztam egy hihetetlen, olyan hatvan év körüli házaspárral, akik rengeteget túráztak és bicikliztek világ- de főleg Európaszerte, és megbeszéltük, milyen mocsok ez az AMC, az egész menedékház-rendszernek semmi köze az európai értelemben vett menedékházhoz, hiszen ez igazából nem is menedék, pedig nyugodtan megengedhetnék, hogy pár dollárért az étkezőben aludjunk. A work-for-stay teljes csőd, a szupergazdagok elhozzák a fiacskáikat nézelődni, a többiek meg nyugodtan meg is dögölhetnek az ítéletidőben. Appalachian Money Club, holnapután elhagylak, és nem fogok sírni utánad.

![Magashegyi áthatolhatatlan fenyves.](https://lh3.googleusercontent.com/-KEyk_4GMZDI/VDWnuc97gHI/AAAAAAAAIRg/6FmMmB2Rrrc/s1152-Ic42/140903_102457.jpg)

![Fizetnél ezért 125 zöldhasút?](https://lh3.googleusercontent.com/-Ta3a20OAs1g/VDWnuimVgaI/AAAAAAAAIJo/oitkkR8dO-8/s800-Ic42/140903_124010.jpg)

![Eltévedős kitett mászás a Webster-sziklára.](https://lh3.googleusercontent.com/-tTAdYx3Uh0g/VDWnvK2pCnI/AAAAAAAAIRg/JaxJY0Ukrug/s1152-Ic42/140903_163815.jpg)

![Felértem, juhú, és már látom a Washingtont is!](https://lh3.googleusercontent.com/-CSGQWUApi0g/VDWnvWz-NzI/AAAAAAAAIJ0/OEfzbFTWMCo/s1152-Ic42/140903_175312.jpg)

![Hobo és Debbie rengeteget túráztak Európában.](https://lh3.googleusercontent.com/-9a_4CwUY2nE/VDWnv9pmtHI/AAAAAAAAIRg/8xauaF7OkT0/s1152-Ic42/140903_185825.jpg)