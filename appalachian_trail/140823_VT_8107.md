Date: 2014-08-23
Tags: Appalachian Trail

# 81/07.nap: Vermonster

## 1602.8 (20.4 + 1.0) Congdon Shelter

Az egész este és éjjel gomolygó köd reggelre kitisztult, és ahogy hatkor kivágódtak a szemeim és felültem az ablakhoz, csodaszép - bár felhős - panoráma fogadott. Reggeli sajna csak nyolctól volt, de mivel szolgálataimért bármit kérhettem, hülye letten volna kihagyni. És tudjátok, mit kértem? Málnás palacsintát baconszalonnával, mint egy igazi amerikai!

Az ösvény mentén New Jersey-ben volt az első természetes tó, és úgy látszik, a kőzet egyre vízzáróbb, mert azóta csak egyre több van belőlük. Massachusetts alacsony részein olyan lápok voltak, amilyeneket nálunk már réges rég lecsapoltak, az ösvény pedig egyre több vízszintes területen saras. Csakhogy míg odaát ezeket mindig megoldották lépődeszkákkal, Vermontban legfeljebb lépőköves próbálkozások vannak, de nagyon gyatrán, így az ösvényen mindenhol vicces dagonyák vannak - persze csak addig viccesek, amíg bele nem csúszok bokáig valamelyikbe, hehe. Ezért hívják Vermud-nak is az államot a túrázók, és az volt az igazán nevetséges, hogy semmi átmenet, az államhatár után pár méterrel fel is bukkant az első.

Három állam van csak hátra! A határon indul egy másik túraútvonal is, a Long Trail, ami 105 mérföldön át együtt megy az Apalaccsal, majd további 170 után eléri a kanadai határt. És most épp egy Long Trail túrázóval harcolunk vállvetve az induló egérinvázió ellen. Természetesen sikertelenül, hehe.

![Amcsi reggeli a Bascom Lodge-ban.](https://lh3.googleusercontent.com/-B0gRRHZicj8/VDWnb36rnEI/AAAAAAAAIEc/HK7KJMLInmk/s1152-Ic42/140823_082623.jpg)

![Emlékmű az állam legmagasabb pontján.](https://lh3.googleusercontent.com/-4HcVLe8muYE/VDWncNG_m8I/AAAAAAAAIEg/THgdM8eD8bw/s800-Ic42/140823_084611.jpg)

![Reggeli felhős kilátás a Greylock-ról.](https://lh3.googleusercontent.com/-pmIRrC3n9ug/VDWnccL5cjI/AAAAAAAAIGs/V3Z31vwK5mg/s1152-Ic42/140823_084925.jpg)

![Államhatár, enter the Green Mountains.](https://lh3.googleusercontent.com/-AzgwCG7KqpA/VDWnczuPEXI/AAAAAAAAIE4/NYkqYHnStvg/s1152-Ic42/140823_132426.jpg)