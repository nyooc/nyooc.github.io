Date: 2013-10-11
Tags: Appalachian Trail

# 55.nap: Maripen

## 1074.8 (24.9 + 0.5) Rocky Mountain Shelter

Maryland az Apalacson a könnyűség szinonimája. De milyen sokan mondtak nekem valami ilyesmit:

> Hú de nehéz itt az AT, fáradt vagyok, a lábaimat meg tönkreteszi a rossz ösvény. Azt hiszem átmegyek inkább Marylandbe.

Nos, Maryland utolsó tíz mérföldje engem konkrétan halálra kínzott. Mássz fel a sziklákon, menj a sziklák között át a gerincen, ereszkedj le a sziklákon. Egyensúlyozz át egy elég neccesen kinéző megáradt patak elmerült lépőkövein. Gázolj bokáig a folyóvá változott ösvény közepén. Mindez szakadó esőben. Az igazi baj pedig, hogy valószínűleg a sok sziklaugrálástól - vagy a sziklán megcsúszós *breakdance* miatt, nem tudom - mindkét lábamon elkezdett fájni az egyik bokát mozgató szalag. A jobbon konkrétan gyulladásközeli állapotban van, minden egyes lépést igyekszek nem terhelve megtenni, és reszketek attól, mi lesz ha tényleg begyullad és fennmaradok a hegyen (ortopédus olvasóknak üzenem: bekentem csoda-Voltarennel, hátha).

Ezek után mit várjak a híres *Rocksylvania*-tól? Ilyesmi járt a fejemben, ahogy üldögélten a találóan elnevezett Pen-Mar park pavilonja alatt, majszolgatva az utolsó MetRX szeletemet (mostantól megint Clif szeletek vannak betárazva). Igaz, hogy az első 80 mérföldről nem mondanak rosszakat, na de Maryland-ről sem mondtak! Mindegy is, átléptem azt a bizonyos Mason-Dixon vonalat (ezennel lejárt a játék határideje), és beleszagoltam a szabad észak levegőjébe.

Ami ugyancsak nedves volt, de egyelőre meglepően szelíd. Egész tűrhető sziklás részek voltak, az esőházak pedig megduplázódtak: minden helyen két kisebb bodega van, opcionálisan fedett kempingasztallal közöttük. Persze pont az én esőházamban nincs víz (illetve van: menj fél mérföldet lefelé a hegyről), így nyolc mérfölddel a cél előtt, egy újabb szuper pavilonos helyen megfőztem estebédemet, idefenn meg csak édességet majszoltam.

Lassacskán minden leesik abból a szürke trutymóból, ami felettünk van, és talán abbamarad az örök eső. Addig a szokásosnál többször számolgatom a hátralévő mérföldeket és napokat, és végre újra megyek hostelbe! Már ha a lábaim elvisznek odáig...