Date: 2013-09-29
Tags: Appalachian Trail

# 43.nap: Bajnok papok brutalitása

## 836.5 (20.4) Maupin Field Shelter

Bajnok papok brutalitása?! Micsoda?! Na igen, a mai nap olyan bableves sűrűségű volt, hogy három cìmet is kellett neki adnom. Aztán kicsit összekeveredtek.

**Bajnokok reggelije.** Reggel épp időben pakoltam össze, mire a rendőr fiúk újra a kifüstölést választották. Jó volt az este meg minden, de elég volt belőlük, így elraktam némi plusz vizet és gyorsan elbúcsúztam, hogy majd valami jó helyen megreggelizek. Az egyik srác mondott valamit a Spy Rock nevű szikláról, hogy az milyen tuti. Én eredetileg nem akartam oda kitérni, hiszen nehéz nap a mai, de végül olyan kis kitérő volt és olyan *fun* sziklamászás kellett hozzá, hogy megtettem.

De milyen jó, hogy megtettem! A szikla tetején körpanoráma nyílt a csodás szűzleányiai vidékre, egyik irányba a pár nappal ezelőtti Apple Orchard Mountain (a radaros), másikba a mai menü Priest látszott. Nosza előkaptam a főzőt és megettem a túra legtutibb reggelijét! Tejszínes-őszibarackos ízesítésű zabkása, nyami! Miközben a víz melegedett, a telefonom fényképezőjével a tűző napsütésben bemutatót készítettem nektek az új cuccaimról. A világ legkönnyebb széldzsekije összepakolva egy tenyérben! A világ legkönnyebb túrabotjai a Kémkedő Kövön! És ilyesmik. Majd meglátjátok.

**Kinek a pap, kinek a papné.** Hát nem mondhatom rá a szokásos poént, hogy nekem a lánya, mert sajna nekem most az egyszer az Atya jutott. A Priest-re tulajdonképpen már tegnap felmásztam, hiszen azóta a gerincén meneteltem, így mára csak egy közepes kapaszkodás jutott. A hegytetőről kevés kilátás volt és az sem az izgis irányba, így megkezdtem az ereszedést. De mekkora ereszkedést! Nagyjából három mérföld alatt úgy 1000 métert mentem le a totál sziklás totál szíváson. Meggyóntam én az összes bűnöm, de a térdeim így is pihenést követeltek, mire a vicces nevű *Tye* folyó gyalogos függőhídjához értem.

**Öleld meg a brutalitást.** A lenti pihenő után a *nagy V betű* nehezebb szára következett. A folyócska túloldalán a Three Ridges Mountain magasodik, ami majdnem ugyanolyan magas, mint maga a Pap. Naná, hogy fel kell menni a tetejére. Épphogy elindultam, összefutottam azzal a pennsylvaniai párral, akikkel még a Smokies-ban aludtunk egy esőházban. Nagyon megörültek nekem, állítólag még számítgatták is, hogy merre lehetek most. Újra megbeszéltük, hogy Duncannonban találkozunk, és újra megtömtek a kajájuk maradékával. Ők is, mint egy csomóan, vasárnap lévén a kocsijukhoz igyekeztek a hétvégi túra után.

Na de ezután el kellett indulni. Nem nyivákolok túl sokat, mert nagyon jó időt sikerült futnom a tetőig, de azért még ilyen le-felküzdés sem volt az AT-n! A felmenet is tiszta szikla, néha a tátrai klattyogó fajta, és benőtt bozótos és mászós darabok is voltak. Igazából a három nagy túraútvonal legdurvábbikára, a *Continental Divide Trail*-re aggasztották a szlogent, miszerint *Embrace the Brutality*, de itt és most az AT-re is elment. Eléggé akrobatikus, na.

A jutalom viszont nem maradt el. Egy sziklakiszögellésre kiülve mellettem volt a Three Ridges, szemben a Priest, kétoldalt pedig a messze síkság. A nap és a felhők pedig mindenféle látványos dolgokat műveltek odafenn. Extra bónuszként egy lány is üldögélt a sziklán, akivel hosszan elbeszélgettünk, miközben bámultuk a tájat. Hetek óta nem beszéltem lányokkal, miért ennyire alulreprezentáltak a túrázók körében?

Az esőházam még mindig pont ugyanolyan, mint majdnem az összes Virginiában, de itt van az első *bear pole*, azaz macioszlop! Egy olyan négy méter magas függőleges vasrúd, aminek a tetején horgok vannak, és egy másik, kézbe vehető villás végű vasrúddal kell a kaját a horogra akasztani. Nem is olyan egyszerű! Sajna amúgy az imént láttam a hálózsákomból egy emlősállatot és nem maci volt. Csak nem visszatérnek a rettegett, az álomrontó, az összevissza tippiti-tappitiző egerek?!

![A kémek szikláján.](https://lh3.googleusercontent.com/-wE72npLWaIE/UoU6GMkqvZI/AAAAAAAAICU/0B1SVREkttY/s1024-Ic42/20130929_094435_p.jpg)

![Újabb szuper gyaloghíd.](https://lh3.googleusercontent.com/-O0EDzdVQws8/UoU6GsoYTxI/AAAAAAAAIiE/fFQXe2uMQpw/s720-Ic42/20130929_130553.jpg)