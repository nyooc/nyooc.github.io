Date: 2013-08-29
Tags: Appalachian Trail

# 12.nap: Túl a csúcson

## 202.3 (19.8 + 0.5) Mt Collins Shelter

Reggel örvénylett a köd és nagyjából így is maradt egész nap. Kemény egy menet volt, nemcsak hosszú, hanem folyamatos emelkedőkkel-lejtőkkel spékelt. A nap háromnegyedénél elértem 200-adik mérföldemet és egyben az egész AT legmagasabb pontjàt, a Clingman's Dome csúcsát, ami pár méterrel nyúlik 2000 fölé, van rajta egy Jetsons-stílusú kilátó és kocaturisták is feljöhetnek. Nos, voltak is, kilátás viszont egyáltalán nem, ráadásul hideg szél fújt, így inkább gyorsan tovahúztam.

A hegység ezen a legmagasabb részén tiszta fenyves, néhol egészen gyönyörű mohalepte aljnövényzettel. Idefenn van az esőház is, egy oldalösvényen, fél mérföldnyire az AT-től. A Smokies-ben láthatóan többen túrázgatnak, ma is öten vagyunk: Bob, a joghallgató Floridából és egy apuka két tinédzser gyerekkel Michiganből. Este kisütögetett a nap, viszont hosszan hallottuk egy zivatar morajlását, ami közben ideért, és most egyszerre nézem és hallgatom, ahogy az esőház átlátszó plexi tetején zakatol a zivatar. Óriási.

![Kilátó sejlik a tejködben.](https://lh3.googleusercontent.com/-sTct4fE_tUw/UoU5vbA1QkI/AAAAAAAAJDU/GyPvOEBZG5g/s1024-Ic42/20130829_145701_m.jpg)