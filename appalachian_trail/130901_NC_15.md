Date: 2013-09-01
Tags: Appalachian Trail

# 15.nap: Maxi Folt

## 260.8 (20.0) Walnut Mountain Shelter

A Max Patch végre nem hagyott cserben, ez a hegy tényleg füves! A *grassy bald*ok, azaz név szerint kopasz füves hegytetők eddig vállig érő dzsuvával voltak tele mind, egyébként ma is volt kettő ilyen, de azokat legalább nem hívták *bald*nak. Na a Max Patch, az nem ilyen, tényleg nagy és kopasz, és a tetejéről hihetetlen körpanoráma nyílik. Ki kellett várjak egy villámlós vihart a lábánál, majd ahogy elvonult, elsőként értem fel a parkoló felől támadó kocaturista-horda előtt. A szél erősen vitte messzire a viharfelhőt és egyszer csak a nap is kisütött. A hegy titka  amúgy az, hogy kaszálják, a traktor a csúcstól olyan harmincméternyire álldogált.

A nap további része nem alakult annyira sikeresen: a köcsög hétvégézők, ahogy Dragonstick is óvott tőlük. Egyedül érkeztem az elég kicsi és egyszerű esőházhoz, megfőztem a kajámat és újra - ma már harmadszor - elkezdett esni. Nagyon durva vihar lett belőle, és a környéken sátorhelyet keresgélő két faszi is nyilván beesett. Már erősen 8 felé járt az idő, amikor a lehnagyobb esőben befutott három biciklis srác is. Mindegyiknél legalább két üveg sör meg egy whiskey, és nem tudom meddig fognak itt randalírozni. Legyen már vége ennek a hülye hosszú hétvégének, lécci!

![Max Patch, a vihar percekkel ezelőtt húzott el.](https://lh3.googleusercontent.com/-AQuHx9vkVsA/UoU5x76EXEI/AAAAAAAAJDs/uvlcHKFYpzM/s1152-Ic42/20130901_143815.jpg)