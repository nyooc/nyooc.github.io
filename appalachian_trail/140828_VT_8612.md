Date: 2014-08-28
Tags: Appalachian Trail

# 86/12.nap: Cowboy camping!

## 1712.3 (21.6 + 1.0) Locust Creek közelében

Reggel ágyból követtük az eseményeket, és mivel továbbra is gomolygott a köd, ráadásul részemről nem is volt olyan sok tervezve mára, jó sokáig pihengéltünk. Olyan fél hétkor aztán felkeltünk, és miközben pakoltam, Brett felment az irdatlan meredekségű csúcs-ösvényen, hogy onnan is konstatálja, nincs kilátás, bár a nap már erősen túlsütött a ködön. Néhányan fenn táboroztak egy picike sátorhelyen, ismerve őket biztos jó későn keltek és valószínűleg meg is kapták a kilátásukat.

Mivel dumáltunk, az út lefele a hegyről elég gyorsan eltelt, és késő délelőtt hirtelen a Maine Junction-nál találtuk magunkat, ahol a Long Trail balra megy a kanadai határhoz, az Apalacs pedig jobbra, Maine-be. Mindkettőt ugyanolyan fehér jelzés mutatja, úgyhogy becsapós! Megtaláltuk az utunkat, és elég gyorsan megérkeztünk a Mountain Meadows Lodge-hoz, ami leginkább egy ilyen filmbéli esküvőhelyszín, de hétközben túrázókat is kiszolgálnak. Kiderült, hogy a kalauz állítása ellenére nem adnak kaját, így elzarándokoltunk a főúti delihez, és a bevásárlás mellett jól be is zabáltunk. Visszatérve a házhoz rácsatlakoztunk a wifire és vagy háromkor vettük észre magunkat, viszont nekem csak hat mérföld volt az esőházig.

Ötkor ott is voltunk, de Brett nem akart csak 17 mérföldet menni, az esőházban meg egy furcsa szerzet tanyázott, láthatóan ott maradva az éjszakára. Így aztán meghoztam a döntést: továbbmegyek Brett-tel bele az estébe! Ő, mint egy nálam sokkal jobb túrázó, nem az esőházakhoz igazítja magát, hanem az ösvényhez és az időhöz, és csomó közös témánk van, és azt hiszem, tavalyi túratársaimat is megelőzi, szuper együtt lenni vele! Sajna előbb-utóbb le fog hagyni, vagy ha nem, akkor valószínűleg Millinocketben kell eltöltenem egy hetet a gépem indulásáig, hehe. Már együtt terveztük, milyen work-for-stay helyet keressek.

Szóval útközben megvacsiztunk, töltöttünk vizet, majd fenn a gerincen kerestünk egy jó kis helyet kettőnknek. Fúj a szél, ha felnézek az ágyikómból, a fakoronák lengedeznek, afölött pedig a csillagok vigyáznak az álmunkra. Jó éjt!

![Csácsá Long Trail!](https://lh3.googleusercontent.com/-u-vIX2PXCcc/VDWnki8jYDI/AAAAAAAAIRU/GwdTOkqblOY/s1152-Ic42/140828_103814.jpg)

![Túraköltészet a csúcson.](https://lh3.googleusercontent.com/-8n9W45bQ4Dk/VDWnkxumHoI/AAAAAAAAIHE/SYndrTqbLE8/s800-Ic42/140828_103924.jpg)

![Cowboy hangulat.](https://lh3.googleusercontent.com/-Yu3ymIy33ps/VDWnlYaFvAI/AAAAAAAAIHM/LwYio08hNtI/s1152-Ic42/140828_195622.jpg)