Date: 2013-08-21
Tags: Appalachian Trail

# 04.nap: Keretes mű

## 69.6 (19.1) Dick's Creek Gap / Hiawassee

Tökjól aludtam az esőházban, bár fel-felébredve azért konstatáltam, hogy a köd ismét megjött (hálózsák nedves). Reggel aztán épp az átnedvesedett gyufámmal próbáltam tüzet csiholni zabkásához (nem sikerült, felszerelés hiba no1: öngyújtó kell), amikor is elkezdett pötyörögni valami az égből.

Ami aztán elindulásom után két perccel olyan zivatar lett olyan ömlő esővel, hogy az előző három nap a kis szitálásokkal elbújhat a sunyiba. Szakadt, szakadt és szakadt. Az ég tökhomogén és annyira vakítóan világos, hogy azt lehetne hinni, mindjárt kisüt a nap. De nem. Mire kiértem a jó magas Tray Mountain egyébként alacsony fákkal borított gerincére, rám ijesztett a villám is, jó negyedórát dekkoltam egy fa alatt. A hegytetőről nulla kilátás, úgyhogy kedves Georgia, nem láttam belőled semmit, holnap jól ott is hagylak hehe.

Komoly szint volt ma, és komoly eső, és még így is tuti gyors voltam - vagy talán pont ezért? Ezen azért örömködtem egyet, ahogyan lefelé igyekeztem a hülye Köcsög-patak nyeregbe. És lám, két perccel, mielőtt megérkeztem, abbamaradt a zuhogás, és még a nap is kisütött.

Fél óra és tíz autó után egy öreg néni felvett, és a tízperces út alatt kedélyesen elbeszélgettünk. Nem mertem ellenkezni a Jézusos dumájára, de ezen kívül igazán aranyos volt. Elhozott egészen a Budget Inn motelig, ahol fekszem, és mindjárt tiszták a ruháim (igen az alsógatyám is, igen most nincsen rajtam alsógatya), és rohanok vacsizni valamit! Persze elektronikát nem vettem elő napközben, úgyhogy ilyen ruhára várós önarcképet kaptok.