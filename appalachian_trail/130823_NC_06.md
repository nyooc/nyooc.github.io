Date: 2013-08-23
Tags: Appalachian Trail

# 06.nap: Egerek és emberek

## 106.0 (19.7) Rock Gap Shelter

Az Álló Indián Rágcsáló Hadosztály tagjai nem akármilyenek, hanem keménykötésű legények ám! Szépen befejeztem tegnap a blogolást, hálózsák bebúj, fejlámpa lekatt, és már indult is az eksön. Cinci jobbról be végig az alvóplatformon, Cunci fenn a főgerendán. Mérgesen kikelek, a már egyébként is biztonságba helyezett cuccaimat még nagyobb biztonságba helyezem, és veszek egy otthagyott konzervdobozt, na majd jól ellátom a bajotokat! De az Álló Indián Rágcsáló Hadosztálynak ekkorra nyoma sincs. Csak amint visszafekszem, és lekapcsolom a lámpát.

Ez hát az egeres esőház mintapéldánya. Napközben semmi látszat, este meg jön a buli. A trükkre is rájöttem: a *shelter register* átnyálazása mindent elárul: *we had a huge mouse party* és egyebek. Igazából mivel a kaja messze kinn van, az összes többi cucc meg a hátizsákkal lóg egy elvileg egérbiztos zsinegen, nagyon nincs kockázat, dehát ki tud úgy aludni, hogy apró lábacskák futkároznak a fejed körül? Végül is, a tegnapi éj második felében már nagyjából jól ment. Ma egy szimpi charlestoni sráccal ketten várjuk az áldást, bár itt az alig pár bejegyzést tartalmazó füzet nem említ rosszat.

Gyönyörű nap volt kellemes meredekséggel és sok mérfölddel, na meg napsütéssel. Az Albert Mountain utolsó párszáz méter szintje kemény, de a körpanoráma a tűztoronyból, nameg a tudat, hogy 100 mérföld megvan, mindent megér. Az ösvénynek ezen a szakaszán voltak eddig a legdurvább magnólia-alagutak is. Az a tervem, hogy egy hosszú és kemény holnapi nappal 12 mérföldre teszem magam Wessertől, így ott majd egy fél napot pihenhetek. Nem mintha olyan fáradt lennék...

![Fény szúrja át a rododendron alagutat.](https://lh3.googleusercontent.com/-nCFZaGPWFKI/UoU5sexZX4I/AAAAAAAALfY/p8nOpbIpzrI/s800-Ic42/20130823_102324.jpg)

![A tűztorony, majdnem kereken 100 mérföldre a rajttól.](https://lh3.googleusercontent.com/-HCwmVnkJ6uE/UoU5s0S03rI/AAAAAAAALd8/XH4Hkzz_tn4/s800-Ic42/20130823_141950.jpg)