Date: 2013-09-04
Tags: Appalachian Trail

# 18.nap: Az Állat - Nyóc 1-0

## 315.0 (21.5) Hogback Ridge Shelter

A tegnapi nap tovább bonyolódott az éjszaka személyében. Ismerem már az egerek hangjait - ahogy rohangásznak és ahogy rágnak, de itt olyan nem volt. Volt viszont valami más, közeli, ismeretlen hang. Néha körbenéztem fejlámpával, de rossz helyre koncentrálhattam, mert csak akkor sikerült eltalálnom a dolgokat, amikor egy hatalmas puffanás után rájöttem, a gerenda alatti szögről leesett az egyik túrabotom. A gerendán egy egér és mókus közötti nemtommi állt - nevezzük csak egyszerűen az Állatnak - és én még mindig nem raktam össze a dolgokat. Hosszas tépelődés után kikeltem, mondom, visszateszem azt a leesett botot. És akkor paff, belém hasított a felismerés: mindkét bot műanyag fogókája össze-vissza van rágva! Az Állat persze ekkor már rég nem volt elérhető - azaz megüthető helyen, én meg csak annyit tudtam csinálni, hogy a botokat odatámasztottam az alvóplatformhoz, hogy a fogókájuk minél közelebb legyen hozzám. Ebben az esőházban nem voltak jó akasztókák, így a kajától mentesített zsákom is a fejemnél volt (kaja és illatos dolgok kinn lógtak a macikábelen). Ez működött: az Állat nem mert közel jönni, cserébe a fejem fölötti gerenda darabon csücsült reggelig. Hát tudjátok, ki tud így jól aludni.

Ma a sok pozitívum ellenére nem volt egy csodálatos napom. A kalauz hosszas vízszinteset jelzett, amibe belefért egy figyelmeztetés egy másfél mérföldes sziklás-kitett darabra: hát szinte sziklamászós volt, de legalább brutál kilátás volt a Firescald tetejéről. Az egyik irányba már lapály látszott, szétszabdalt földekkel és apró házak sokaságával. Később az AT első szekérutas szakasza is azt mutatta: lassan civilizáltabb, kevésbé eldugott helyekre érkezek. Vicces volt, egy kis tisztás szekérutak találkozásánál,rajta néhány ósdi sírkő: colonel Shelton.
Ha nem lett volna agyoncicomázva művirágokkal és lobogókkal, akár nálunk is lehetett volna. Szóval mindezek ellenére óriás dzsungelharc és küzdés volt az említett vízszintes szakaszon, és nagyon lassan haladtam. Délután egy szimplácska 500 méteres felmenet közben újra rámjött a fosás, úgy látszik, ez valami hasmenés-féle. Szóval az eddigi leggyönyörűbb időjárás ellenére ez nem fullosan az én napom volt, és valami azt is mondja, még mindig korai begyorsulni. Pedig ha holnap a húsz mérföldre lévő esőházig megyek, onnét hat könnyű mérföld Erwin városa és Johnny bácsi hostele. Meg kéne próbálni a maratont...

![Firescald Knob. Édesanyámat innen hívtam a szülinapján.](https://lh3.googleusercontent.com/-OmAzkOl7Gc4/UoU5zTdFOhI/AAAAAAAAGm4/RpA-rVyjTaU/s800-Ic42/20130904_100523.jpg)