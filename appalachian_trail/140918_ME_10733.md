Date: 2014-09-18
Tags: Appalachian Trail

# 107/33.nap: Meglátni és megszeretni

## 2125.6 (28.8) Cooper Brook Falls Lean-to

Reggel elbúcsúztam Wingit-től, a New York-i mérnöktől, aki mellettem sátrazott (egyedül voltam az esőházban wow), és lebotorkáltam a Barren-Chairback nevű förmedvényről. A hegységet a mai feladatomtól - mi más - egy patak választotta el, ami széles és sekély volt és egy vonalban láthatóan végig volt rakva kövekkel. El is ugráltam majdnem a túlpartra, ahol viszont egy megoldhatatlan feladatba botlottam, így visszaugráltam jó hosszan, cipő le, és nekiveselkedtem a jéghideg víznek. Szerencsémre pont lábszárításkor sütött ki ma elsőként a nap.

A Whitecap magasságprofilja a kalauzomban úgy néz ki, mint egy kifejlett sztegoszaurusz: négy csúcs közöttük jó kis bemélyedésekkel, és az egészhez jó magasra fel kell menni. Az életben aztán meglepően könnyű volt a dínó, felfele oda-vissza előztük egymást egy sráccal, akit korábban láttam sátrat pakolni, és aki aztán egy sokadik találkozáskor kibökte, hogy milyen gyors vagyok. Gondoltam magamban, amikor kinyitottad ma a szempilláidat kilenckor, én már öt mérföldön túl voltam. Amúgy meglepően üres a százmérföldes, és messze a legtöbb túrázó, akivel találkozok, nem is *thru-hiker*. Hogyhogy annyian vagytok a városokban, itt meg senki? Csak nem csaltok, kedveseim?

Mire felértem a Whitecap csúcsára, a napocska végleg kisütött, és - igaz, csak délre - szuper panoráma bontakozott ki. Messze a távolban látszott a Bigelow-k jellegzetes csúcs-négyese, mosolyogtam, hogy mennyire felismerhető. Aztán ahogy elhagytam a csúcs-táblát, az ösvény körbement a hegyen, és egyszercsak ott volt: a Katahdin teljes életnagyságában. Hát ide igyekszem! Akkora batár nagy monolit, hogy be sem fért a föld és a felhők közé. Kettőnk között pedig már csak lágy dombok és tavak. Meg vagy 75 mérföld.

Fél ötkor ott ültem a tervezett esőházban jó húsz hullámzós mérföld után, egy néni dumált megállás nélkül, én meg fogtam magam, felálltam, és megcéloztam a következő esőházat több, mint nyolc mérföldre onnét. Nagyon necces, rohantam, hogy minél kevesebb időt kelljen éjszakai túráznom, és egy ronda hegy is utamat állta. Végül hétre sikerült beérnem, és közben egy tóparton naplementézni jó kis élmény volt. Itt meg tuti vacsorát rittyentettem - sajtos tészta jó sok tonhallal, és mire jövök vissza edénymosásból, egy cincogi rágcsálja a kikészített desszertemet. A harapdált darabot letörtem és odadobtam nekik a padló alá, láttam, ahogy ketten is csócsálják, fel pedig azóta sem jöttek. Megfeküdte a gyomrukat, hehe.

![Whitecap a trónom, mondja az Apalacs királya.](https://lh3.googleusercontent.com/-JzW1-67HBj0/VDWoCEJ_idI/AAAAAAAAIOo/ChVgvp1czbg/s800-Ic42/140918_135348.jpg)

![És a távolban Katahdin! Be sem fér a felhők alá.](https://lh3.googleusercontent.com/-AXNVfKtTEAY/VDWoCvs8VcI/AAAAAAAAIO0/uaoXvKduMl0/s1152-Ic42/140918_142125.jpg)

![Túrán ért a naplemente.](https://lh3.googleusercontent.com/-dwvbzTsd8V0/VDWoDLLKJfI/AAAAAAAAIO4/M4hIvmJnJRY/s1152-Ic42/140918_181516.jpg)